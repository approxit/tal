### Przedmioty zwykłe

Przedmioty zwykłe, jak nazwa wskazuje są zwykłe. W różnych częściach Sorii nie powinny uchodzić one za zakazane i nietypowe (chociaż kształtami i zdobieniami mogą się różnić między sobą). Dla poszukiwaczy przygód mogą być one nieocenione, gdyż ułatwiają one znacząco życie podróżników i pozwalają przetrwać w najróżniejszych warunkach. Pomimo tego, że podrozdział ten został umieszczony tak daleko (z uwagi na alfabetyczną segregację materiału) sugeruje się, aby tworzący postacie Gracze rozpoczęli zakupy sprzętu od podrozdziału z ubraniami, a następnie zajrzeli tutaj. Posiadanie plecaka może okazać się tak samo przydatne jak posiadanie miecza.  

Wszystkie opisane w tym rozdziale przedmioty można podzielić na pięć kategorii zgodnie z jakością ich wykonania, chyba że ich opis stanowi inaczej. Jakość przedmiotów wiąże się z materiałami użytymi do ich stworzenia, wykonaniem i ewentualnie zdobieniami, którymi je wzbogacono. Trzeba pamiętać, że im lepsza jest jakość przedmiotu, tym bardziej jest on niezawodny i tym bardziej można na niego liczyć w trudnych warunkach. Rwąca się lina dla postaci znajdującej się nad przepaścią może okazać się bardzo śmiertelna, więc niekiedy warto wydać trochę więcej, aby mieć pewność, że przedmiot nie zawiedzie swego posiadacza. 

Poniższa tabelka przedstawia zwiększającą się cenę przedmiotu w związku z poprawą jakości. Wszystkie ceny (wartości) podane przy przedmiotach dotyczą egzemplarzy wykonanych w sposób zwykły, chyba że opis stanowi inaczej.

[Jakość zbroi a jej cena]
| Jakość      | Cena  |
| ----------- | ----- |
| Mistrzowska | x2    |
| Dobra       | x1,5  |
| Zwykła      |  -    |
| Kiepska     | x0,75 |
| Fatalna     | x0,5  |

#### Ciepło i sen

##### Derka 

Waga: 1,5 kg; Wartość: 30.
Jest to wykonany z lnu prosta tkanina, mogąca służyć zarówno za koc, okrycie wierzchnie jak i po prostu spory kawałek szmaty bliżej nieokreślonego przeznaczenia. Jej 2 metry kwadratowe powierzchni wystarczą, by okryć w pełni dorosłego osobnika większości znanych ras. Wszelako, jakość oraz rodzaj wykonania nie pozostawiają wątpliwości - derka zapewni ciepło i ochronę tylko podczas zwykłych, w miarę ciepłych nocy spędzonych na świeżym powietrzu. W wypadku poważniejszych mrozów lepiej nie wychodzić domu, mając ze sobą tylko nią. Im gorsza derka, tym bardziej jest postrzępiona. 

##### Koc futrzany

Waga: 3 kg; Wartość: 300.
Koc ten daje tyle ciepła co koc zwykły, ale jego zadaniem prócz dawania ciepła jest ładne wyglądanie. Ten futrzany koc został uszyty ze zwierzęcych futer (niedźwiedzia, dzika, jelenia, wilka) po to, aby podkreślał prestiż osoby, która go posiada. Gorsze egzemplarze są śmierdzące i postrzępione, a przez to nie zapewniają tego do czego zostały stworzone - do godnego wyglądania pod tyłkiem możnego. Te lepsze egzemplarze są świeże, pachnące i możliwe, że ozdobione, a na pewno wykonano je z futer dużo ładniejszych.

##### Koc wełniany 

Waga: 2 kg; Wartość: 80.
Typowy, ciepły, starannie wykonany koc, zrobiony z owczej wełny. 3 metry kwadratowe powierzchni, oraz puchowe ciepło odeń bijące napawają optymizmem co do jego możliwości. Ten koc z pewnością sprawdzi się w zimne, samotne noce pod gołym niebem, nie pozwalając swojemu właścicielowi zmarznąć bardziej, niż to niezbędne, oraz umożliwiając spokojniejszy odpoczynek, bez obaw o to, iż obudzi się on z odmrożeniami. Gorsze egzemplarze są śmierdzące i postrzępione, a te lepsze są ozdobione.

##### Koc zimowy

Waga: 4 kg; Wartość: 120.
Owoc lat praktyki podróżniczej, oraz doświadczenia życiowego kolejnych pokoleń krasnoludzkich zaowocowały tym marzeniem każdego amatora samotnych podróży wysokogórskich po nieuczęszczanych szlakach. Podwójna warstwa owczej wełny, przeplatana warstwą lnu, oraz obszywana po brzegach dodatkowymi płatami lnianymi, by całość nie darła się przedwcześnie mówią same za siebie. Bite 4 metry kwadratowe powierzchni oraz całość wykonania pozwalają mniemać, iż jest to najbardziej survivalowy koc z dostępnych w sprzedaży. Jeżeli choć odrobinę lubisz swoje kończyny, lub nie posiadasz całkowitej odporności na zimno - to jest coś, co po prostu *musisz* mieć, zanim wybierzesz się w dłuższą wędrówkę po górach, lub innych lodowych terenach. Jakość przekłada się na solidność materiału.

##### Namiot

Prosty, jednowarstwowy namiot polowy. Zestaw składa się z wykonanego z materiału pokrowca dla całości, w którym odnaleźć można zarówno zwinięty w rulon sam namiot, zestaw drewnianych kijków stanowiących szkielet konstrukcji, oraz metalowe bolce ściągające całość po wbiciu w ziemię. Namiot sprawia wrażenie solidnie wykonanego, oraz nieprzemakalnego. Brak jest mu co prawda warstwy przepuszczającej powietrze (tzw. Tropik), toteż dłuższe przebywanie w nim może być męczące, oraz mało higieniczne, ale z pewnością lepiej się w nim odrobinę podusić, niż spać pod gołym niebem, tudzież zamarzać na śmierć gdzieś pośrodku niczego. Zapewnia istotną ochronę przed chłodem, wiatrem, oraz innymi warunkami atmosferycznymi. Lepsza jakość oznacza większą wytrzymałość namiotu, a gorsza oznacza, że jest on podziurawiony w niektórych miejscach.
- Mały: Pojemność 2 osoby; Waga: 6 kg; Wartość: 420.
- Średni: Pojemność 3 osoby; Waga: 8 kg; Wartość: 630.
- Duży: Pojemność 4 osoby; Waga: 10 kg; Wartość: 850.

##### Namiot pawilonowy 

Waga: 30 kg; Wartość: 2 500.
Jest to jedna z największych powszechnie dostępnych form namiotu na którą składa się bardzo wielkie płótno, liczne zapałki, sznurki i śledzie. Aby postawić namiot potrzeba uprzednio przygotować do niego dwa pala na ciężarze których zostanie położony materiał. Pale te nie są dawane w komplecie i należy je uprzednio wykonać samodzielnie, najlepiej ścinając drzewo i dzieląc je na dwie części. W namiocie tym może spać bez żadnych kłopotów 10-ciu dorosłych ludzi, a krasnolud może nawet chodzić w namiocie wyprostowany. Lepsza jakość oznacza większą wytrzymałość namiotu, a gorsza oznacza, że jest on podziurawiony w niektórych miejscach.

##### Pałatka

Waga: 2 kg; Wartość: 200.
Jest to kawałek nieprzemakalnego materiału o wymiarach 1 na 2 metry. Pałatki zwykle kładzie się na ziemi, a na nich dopiero umieszcza derkę, czy zwijane posłanie. Gdyż głównym zdaniem pałatki nie jest ochrona przed zimnem, a ochrona przed wilgocią z ziemi. Im lepsza jakość, tym dłużej pałatka pozostaje sucha. Średnio wchłonie wilgoć po 10-ciu godzinach. Te najlepsze zaczną chłonąć ją dopiero po 12-stu, a najgorsze po 8-miu. 

##### Zwijane posłanie

Waga: 3 kg; Wartość: 220.
Zwijane posłanie w wyglądzie swym przypomina koc, a z uwagi, że wykonano je z lnu i wełny najbardziej przypomina wełniany koc. Jedyna różnica miedzy tym posłaniem, a zwykłym kocem jest taka, że zwijane posłanie można z jednej strony zasznurować i w ten sposób skuteczniej chronić się przed chłodem i wiatrem. W zestawie jest również nieduża poduszka pod głowę. Gorsze egzemplarze nie mają poduszki lub śmierdzą, a te lepsze są cieplejsze i mogą się równać z kocami zimowymi mimo mniejszej wagi.

#### Narzędzia, instrumenty i wyposażenie pomocnicze

We wszystkich narzędziach i instrumentach jakość przekłada się na solidność z jaką są wykonane i ewentualne modyfikatory do testów, jeżeli przy ich pomocy wykonuje się testy umiejętności, czy atrybutów. Mistrzowskie zapewniają modyfikator +5, dobre +2, zwykłe -, kiepskie -2, a fatalne -5.

##### Drabina

Waga: 10 kg; Wartość: 40.
Zwykła drabina o wysokości 3 m. Spokojnie dzięki niej można wejść na dach jakiegoś budynku, czy móc pracować na wysokości. W skrajnych przypadkach może posłużyć za mostek dla poszukiwaczy przygód. Lepsze drabiny są solidniejsze, a gorsze mogą mieć braki szczebli i złamać się w nieoczekiwanym momencie. 

##### Dzwoneczek

Waga: n/d; Wartość: 100.
Mały dzwonek, którego dźwięk może być umówionym znakiem lub służyć jako element drzwi, który informuje kiedy ktoś przez nie przechodzi. Jakość przekłada się na przyjemność wydawanego przez dzwoneczek dźwięku.

##### Haczyk wędkarski z żyłką

Waga: n/d; Wartość: 10.
Malutki haczyk do nabicia nań przynęty i 10 metrowa żyłka. Jest to podstawowe wyposażenie wędkarza. Im lepsza jakość, tym mniejsza szansa zerwania się żyłki.

##### Hak do wspinaczki 

Waga: 2 kg; Wartość: 150.
Nawet najlepsza lina na nic się nie zda, gdy nie będzie niczego, co by ją utrzymywało stabilnie w górze. Ten wykonany z hartowanej stali, zakończony czterema prostopadłymi zadziorami hak służy właśnie temu. Ciężko sobie wyobrazić ciężar, który byłby w stanie go odkształcić lub złamać, gdy już poważnie się czegoś uczepi. No chyba, że to egzemplarz gorszej jakości.

##### Igła i nici 

10 m; Waga: n/d; Wartość: 10.
Prosty zestaw początkującego krawca, składający się z jednej igły, oraz dziesięciu metrów prostego, lnianego sznurka koloru czarnego. Pomysł, by zszywać nimi rany jest wyjątkowo nietrafiony i wręcz prosi się o zakażenie oraz powikłania w gojeniu ran, ale naderwane elementy garderoby od biedy da się nimi pozszywać. Jakość przekłada się na wytrzymałość nici.

##### Kajdany ciężkie

Waga: 2 kg; Wartość: 500.
Solidne metalowe kajdany, którymi można skrępować jakiegoś humanoidalnego osobnika. Zerwanie kajdan wymaga zdania testu siły o ST = 60 (plus/minus modyfikatory za jakość - lepsze kajdany trudniej zerwać, a gorsze łatwiej).  

##### Kajdany lekkie

Waga: 1 kg; Wartość: 200.
Metalowe kajdany, którymi można skrępować jakiegoś humanoidalnego osobnika. Zerwanie kajdan wymaga zdania testu siły o ST = 52 (plus/minus modyfikatory za jakość - lepsze kajdany trudniej zerwać, a gorsze łatwiej).  

##### Klepsydra 

Waga: 0,5 kg; Wartość: 400.
Są to dwa szklane pojemniki wypełnione do połowy piaskiem w drewnianym obramowaniu. Czas potrzebny na całkowite przesypanie sie piasku z jednego pojemnika do drugiego w tym modelu to niemal idealnie jedna godzina. Jakość przekłada się na zdobienie i precyzję czasu.

##### Lina

Konopna, wielokrotnie zwijana, sztywna lina. Dostępna w wielu wariantach - od najkrótszej, jednometrowej, na której nawet nie da rady wyprowadzić kota na spacer, aż po długą, dwunastometrową linę wielorakiego zastosowania. Lina jest gruba i dość nieporęczna, ale doskonale utrzymuje nawet pokaźne ciężary. W najdłuższym wariancie utrzyma do 200 kg bez ryzyka zerwania. Wszelako należy pamiętać iż nie jest to lina przeznaczona do wspinaczki. Upadek z taką liną przywiązaną do nogi, to prośba o poważne jej przemieszczenie. Choć utrzyma spory nawet ciężar, jest to lina zbyt toporna w użyciu, by móc poważniej korzystać z niej w środowisku górskim. Im lepsza lina tym mniejsze ryzyko jej zerwania.
- 1 m: Waga 0,5 kg; Wartość: 10.
- 2 m: Waga 1 kg; Wartość: 24.
- 3 m: Waga 1,5 kg; Wartość: 40.
- 6 m: Waga 3 kg; Wartość: 90.
- 9 m: Waga 4,5 kg; Wartość: 150.
- 12 m: Waga 6 kg; Wartość: 230.
- 15 m: Waga 7,5 kg; Wartość: 300.
- 20 m: Waga 10 kg; Wartość: 400.

##### Lina do wspinaczki

Jeden z niewielu naprawdę namacalnych przykładów współpracy na elfów z krasnoludami. To małe cudo techniki to wielokrotnie przeplatana, elastyczna lina zwijana z wielu rodzajów włókien roślinności wszelakiej. Dokładne tajniki jej produkcji są utajnione. Wszelako efekt przekracza najśmielsze oczekiwania. Od razu widać, iż powstała z myślą o wędrówkach wysokogórskich. Potężnej długości, niewiarygodnie sprężysta, oraz wytrzymała, może swobodnie utrzymać na sobie ciężar dochodzący 350 kilogramów bez ryzyka zerwania. Lina ta nie jest dostępna w powszechnej sprzedaży. Jeżeli już uda się ją dostać u jakiegoś handlarza egzotycznymi towarami, jej cena również będzie odpowiednia. Poza tym, mimo małej wagi, jest ona bardzo nieporęczna w transporcie. 50 metrów liny zajmuje sporo miejsca w ekwipunku i z pewnością nie da się jej ot tak przytroczyć do plecaka, czy nosić w dłoniach. Im lepsza lina tym mniejsze ryzyko jej zerwania.
- 50 m: Waga 8 kg; Wartość: 760.
- 70 m: Waga 10 kg; Wartość: 1 050.

##### Luneta

Waga: 1 kg; Wartość: 10 000.
Dzięki lunecie łatwiej jest oglądać oddalone rzeczy. Postać korzystająca z lunety otrzymuje modyfikator +10 (plus/minus modyfikatory za jakość) do testów zmysłu wzroku, gdy korzysta go do oglądania oddalonych rzeczy.

##### Lusterko

Waga: n/d; Wartość: 200.
Malutkie lusterko (5 na 4 cm), które odbija obraz i światło. Często używane do dawania sygnałów świetlnych na odległość i zaglądania za róg bez konieczności wystawiania własnej głowy. Lepsze egzemplarze są solidniejsze, a gorsze bardzo łamliwe. 

##### Lustro

Waga: 5 kg; Wartość: 8 000.
Lustro wielkości 40 na 50 cm. Niezbyt przydaje się ono w podróży, gdyż łatwo je uszkodzić, ale dzięki niemu można poprawić swój wygląd i na własne oczy ujrzeć jak mogą widzieć postać inne osoby. Lepsze egzemplarze mają ozdobione ramy, a gorsze są porysowane lub zniekształcają obraz.

##### Łom

Waga: 2 kg; Wartość: 50.
Kawał metalu, który ułatwia podważenie/wyważenie jakiejś konstrukcji. Postać korzystająca z łomu otrzymuje modyfikator +10 (plus/minus modyfikatory za jakość) do testów siły, gdy korzysta się z niej do wyważania/podważania rzeczy.
 
##### Osełka

Waga: 0,5 kg; Wartość: 50.
Osełka to jednolity kamień dzięki któremu można wygładzić lub naostrzyć broń. Jest to jedna z obowiązkowych dla wojowników rzeczy. Jakość przekłada się na precyzję z jaką można naostrzyć broń i czas potrzebny do tego działania. 

##### Szpadel 

Waga: 2 kg; Wartość: 25.
Prosty szpadel, składający się z drewnianego trzonka, oraz metalowej łyżki. Pomimo topornego wykonania, sprawia wrażenie solidnego i odpornego na niejedną przygodę. Z pewnością wielu graczy zostało przy jego pomocy pochowanych w twardej i nie przyjaznej ziemi Imperium...

##### Sieć rybacka

Waga: 5 kg; Wartość: 400.
Zwykła sieć rybacka o wymiarach 2 na 3 m. Przy połowach morskich korzysta się z większych sieci, a przy łowieniu w rzekach i jeziorach z mniejszych. Lepsza sieć jest mocna, a gorsza może mieć w sobie dziury.

##### Taran ręczny

Waga: 10 kg; Wartość: 500.
Solidny kawał drewna i metalu dzięki któremu łatwiej jest wyważyć drzwi. Tarana mogą używać dwie osoby, a przez to skumulować siłę w jednym miejscu. Poza tym korzystająca z tarana otrzymują modyfikator +10 (plus/minus modyfikatory za jakość) do testów siły, gdy wyważają nim drzwi lub wrota.

##### Tyczka

Waga: ok. 3 kg; Wartość: 50.
Długi patyk często mający szerokość wozu lub sań. Zwykle takich tyczek używają przepatrywacze, którzy sprawdzają nimi szerokość drogi i tym samym możliwość przejazdu wozu etc. Tyczki mogą się przydać również w tunelach, gdzie posłużą jako aktywatory pułapek (z 3 metrów zrobią one mniej szkód, niż wtedy, gdy postać nań nadepnie). Jakość oznacza solidność. 

##### Wytrychy

Waga: 1 kg; Wartość: 500.
Zestaw narzędzi do otwierania zamków, czyli podstawowe narzędzie włamywacza. Na zestaw składa się 10 długich wytrychów, pilniczek i klucz uniwersalny. Każda porażka w teście otwierania zamków niszczy jeden z 10 wytrychów.

##### Zestaw opatrunkowy

Waga: 1 kg; Wartość: 900.
W skład tego zestawu wchodzą: Igła i sterylizowane nici (10 m), maść odkażająca i opatrunki. Każda próba zszywania ran przy pomocy zwykłej nici, lub niesterylizowanej igły może zakończyć się poważnym zakażeniem i szeregiem powikłań w procesie leczenia rany. Tylko te, bardzo cieniutkie, wykonane specjalne w tym celu nici, oraz wąska, sterylizowana igła dają choć cień gwarancji, iż po skończeniu leczenia blizna pozostała po ranie nie będzie sprawiać, iż na jej widok damy będą mdlały. Bynajmniej, nie z podniecenia Maść: Niezwykle skuteczna maść, która dezynfekuje rany lepiej od spirytusu. Poza tym smarowanie nią ran nie boli pacjenta. Posmarowanie rany zmniejsza szansę na wdania się zakażenia. Opatrunki: Dzięki opatrunkom można opatrywać rany nieszczęśnikom, którzy ich doznali. Na opatrunki składają się bandaże i sznurki uciskowe. Jeżeli postać ma rany, to uprzednio należy je zaszyć lub nastawić (w przypadku złamań). Poza tym opatrunki działają jak narzędzia i z uwagi na jakość wykonania zapewniają plusy i minusy do testów opatrywania. Cały zestaw wystarczy na pomoc dla 5 ciężko rannych osób lub 10 lżej rannych. Jakość przekłada się również na szansę uniknięcia infekcji. Mistrzowskie powodują 10% szansy, a każda gorsza kategoria zwiększa ryzyko o 10% i tak najgorsze nici dają ryzyko 50% na zakażenie.

##### Zestaw przeciw pułapkom

Waga: 2 kg; Wartość: 500.
Zestaw narzędzi do rozbrajania pułapek. Na zestaw składa się młotek, długie rurki do blokowania pułapek, dwa szpikulce do grzebania w mechanizmach i worek z piaskiem do blokowania uruchomionych mechanizmów. Zestaw ulegnie całkowitemu zniszczeniu dopiero po 10 porażkach przy unieszkodliwianiu pułapek (chociaż posiadacz zestawu pewnie szybciej ulegnie całkowitemu zniszczeniu).

#### Oświetlenie

##### Drewno na opał

Zasięg światła: Różnie; Waga: 10 kg; Wartość: 5.
Suche drewno, które można spokojnie rozpalić w kominku czy ognisku. W zależności od wielkości ognia może on się palić krócej lub dłużej. Im szybciej drewno się wypala, tym więcej daje światła i ciepła. Równomiernie wypalane drewno zapewni zasięg światła 16 m przez 4 godziny.

##### Hubka i krzesiwo 

Waga: n/d; Wartość: 6.
Jest to podstawowy zestaw każdego podróżnika. Kawałek metalu służący za krzesiwo, oraz kamienny krzemień, w połączeniu z hubką, tutaj daną w zestawie, choć bardzo łatwą do wykonania samemu. Wiórki z kory brzozowej, puch z ostu, pałki wodnej, wierzbówki, powojnika czy topoli - to wszystko może być hubką, która, po rozpaleniu, stanowić będzie doskonałą pożywkę dla przyszłego ogniska. Hubka marnuje się po użyciu - krzesiwo i krzemień jednak w ekwipunku pozostają. Im lepsza hubka tym szybciej się rozpali. 

##### Kaganek

Zasięg światła: 3 m; Waga: 0,3 kg; Wartość: 20.
To mała lampka, którą napełnia się olejem i uzupełnia knotem. Palący się knot daje jednolite spokojne światło. Litr oleju kaganek spali w ciągu 12 godzin. Lepsze egzemplarze są ładniej ozdobione, a te gorsze nie wyglądają atrakcyjnie i mogą przeciekać. 

##### Kamień świetlny

Niegdyś odkryte zostały przez krasnoludów minerały świetlne, które świecą się przez wiele setek lat. Te minerały nazywane są kamieniami świetlnymi. Kamień świetlny daje biało-żółte światło o mocy zależnej od swojej wielkości. Jakość wpływa na solidność kamieni. Nie są one zbyt twarde, więc nawet te zwykłe mogą zostać niechcący rozkruszone na świecący proszek. 
- Mały: Zasięg światła: 6 m; Waga: 0,5 kg; Wartość: 5 000.
- Średni: Zasięg światła: 9 m; Waga: 1 kg; Wartość: 12 000.
- Duży: Zasięg światła: 12 m; Waga: 1,5 kg; Wartość: 20 000.

##### Latarnia

Zasięg światła: 16 m; Waga: 1,5 kg; Wartość: 200.
Jest to przenośny, wykonany ze metalu pojemnik o wysokości czterdziestu centymetrów, oraz o szerokości podstawy dwadzieścia na dwadzieścia centymetrów z metalowym uchwytem u szczytu. Latarnia spala litr oleju w cztery godziny. Lepsze egzemplarze są solidniej wykonane, a gorsze mniej solidnie.

##### Latarnia sztormowa

Zasięg światła: 24 m; Waga: 2 kg; Wartość: 450.
Jest to przenośny, wykonany ze szkła pojemnik o wysokości czterdziestu centymetrów, oraz o szerokości podstawy dwadzieścia na dwadzieścia centymetrów z metalowym uchwytem u szczytu. Umieszczona w nim świeca nie zgaśnie w wyniku działań warunków atmosferycznych, oraz będzie dawać światło na znacznie większą odległość. Latarnia spala litr oleju w cztery godziny. Lepsze egzemplarze są solidniej wykonane, a gorsze mniej solidnie i mogą przez to zgasnąć przy silniejszym wietrze.

##### Latarnia tunelowa

Zasięg światła: 48 m; Waga: 2 kg; Wartość: 620.
Jest to przenośny, wykonany ze szkła pojemnik o wysokości czterdziestu centymetrów, oraz o szerokości podstawy dwadzieścia na dwadzieścia centymetrów z metalowym uchwytem u szczytu. Umieszczona w nim świeca nie zgaśnie w wyniku działań warunków atmosferycznych, oraz będzie dawać światło na znacznie większą odległość. W wyniku sprytnego systemu soczewek promień światła sięgnie nawet do 48 metrów odległości, wszelako tylko w jednym, ściśle wskazanym kierunku. Latarnia spala litr oleju w cztery godziny. Lepsze egzemplarze są solidniej wykonane, a gorsze mniej solidnie i mogą zgasnąć przy silniejszym wietrze.

##### Olej

Waga: 1 kg; Wartość: 20.
Litr tłuszczu zwierzęcego, który zwykle spala się w latarniach i lampkach. Litr wystarczy, aby płomień latarni świeci 4 godziny. Lepszy olej daje bardziej jednolite światło, a gorszy może gasnąć. Aby przechowywać olej należy do niego dokupić jakiś pojemnik.

##### Pochodnia 

Zasięg światła: 6 m; Waga: 0,5 kg; Wartość: 10.
Półmetrowy kawałek drewna, z bułowatą końcówką, na którą składają się ciasno owinięte, zamoczone w smole lub innej łatwopalnej substancji szmaty. Podpalona zapewnia jasne i stabilne źródło światła na czas o wiele krótszy niż świeca, ale znacznie bardziej mobilny i praktyczny. Czas spalania pochodni to około godziny. Promień światła pochodni w idealnych warunkach atmosferycznych to sześć metrów w każdym kierunku. Lepsze pochodnie palą się o kwadrans dłużej na każdą kategorię, a gorsze o kwadrans krócej na każdą kategorię. 

##### Pochodnia nasączona pirolumitem

Zasięg światła: 30 m; Waga: 0,5 kg; Wartość: 340.
W wyglądzie niczym nie różni się od zwykłej pochodni. Jedyna różnica polega na nasączeniu głowy pochodni alchemicznym środkiem - pirolumitem, który zwiększa intensywność ognia. Czas spalania pochodni to 10 minut. Lepsze pochodnie palą się o 2 minuty dłużej dłużej na każdą kategorię, a gorsze o 2 minuty krócej na każdą kategorię.

##### Świeca 

Zasięg światła: 3 m; Waga: 0,1 kg; Wartość: 5.
Wykonana z łoju zwierzęcego, prosta i gruba, topornie wykonana świeca, wysokości kilkunastu centymetrów. Zapewnia niestabilne światło w bardzo niewielkim promieniu 3 metrów w każdym kierunku, oraz banalnie łatwo jest ją zgasić. Mimo to, gdy przebywa się w zamkniętym, pogrążonym w mroku pomieszczeniu szybko doceni się jej przydatność. Czas jej spalania to około 4 godzin. Gorsze świece wykonano z łoju zwierzęcego, a te lepsze z pszczelego wosku. Pierwsze śmierdzą, gdy się palą, a drugie nie. 

##### Zapałka

Zasięg światła: 1 m; Waga: n/d; Wartość: 1.
Długi na 5 cm patyk zakończony siarkową główką zmieszaną z drobinkami kwarcu. Potarcie zapałki o jakąś szorstką powierzchnię spowoduje jej zapłon. Mistrzowskie zapałki zapalają się w 100%, a gorsze mają o 20% mniejsze szanse na zapalenie się, na każdą kategorię do 20% przy fatalnych. Zwykle sprzedawane są one w drewnianych pudełeczkach po 20 sztuk. 

#### Podróż

##### Obrok

Waga: 5 kg; Wartość: 20.
Mieszanina siana i owsa, bądź prosa którą żywią się konie. Zwykle w podróży koń zjada 5 kg obroku dziennie. 

##### Sakwa siodłowa

Pojemność: 20 kg; Waga: 4 kg; Wartość: 500.
Dwukomorowa sakwa, którą umieszcza się z dwóch stron końskiego grzbietu. W każdej komorze zmieści się ładunek 10 kg, a sumarycznie 20. Gorsze sakwy mogą się jednak przy takim obciążeniu zerwać.

##### Sakwy juczne

Pojemność: 150 kg; Waga: 25 kg; Wartość: 1 340.
Miast siodła można na grzbiet konia nałożyć juczne sakwy. Mieści się w nich znacznie więcej niż w zwykłych sakwach, ale na grzbiecie wierzchowca nie będzie już miejsca dla jeźdźca. Juczne sakwy składają się z dwóch komór, które równomiernie rozkładają ciężar na dwa boki jucznego zwierza. Gorsze sakwy mogą się zerwać.

##### Siodło

Waga: 10 kg; Wartość: 1 200.
Siodło nakłada się na grzbiet wierzchowca, a dzięki temu jeździec minimalizuje szansę spadnięcia z konia. Siodła zawierają wiele pasków, które zapina się na końskim brzuchu, a dzięki temu stabilizuje się siodło. Te lepsze są bardziej stabilne, a te gorsze mniej.

##### Siodło wojskowe

Waga: 15 kg; Wartość: 2 000.
Jest to ulepszona wersja zwykłego siodła. Różni się tym od normalnego, że jeździec może dodatkowo dopiąć się do siodła, a dzięki temu zyskać modyfikator +10 do oparcia próbom zrzucenia z siodła. Dopięcie się i odpięcie od siodła wymaga poświęcenia akcji cało-rundowej.

##### Uprząż

Waga: 2 kg; Wartość: 365.
Zestaw pasków i linek dzięki którym można przytwierdzić konia do wozu lub innego elementu i sprawić, że koń w ruchu będzie ciągnął wóz. Jakość przekłada się na solidność. 

##### Uzda

Waga: 0,5 kg; Wartość: 220.
Element wyposażenia głowy konia. W komplecie do pasków i rzemyków dodawane jest wędzidło do końskiego pyska. Dzięki temu zestawowi jeździec może sterować wierzchowcem. Zestaw zapewnia modyfikatory do testów jeździectwa przy sterowaniu koniem w zależności od jakości wykonania.

#### Pojemniki

##### Antałek

Pojemność: 5 l; Waga: 3 kg; Wartość: 40.
Antałek to mała i poręczna beczka. Podobnie jak przy większych egzemplarzach te lepsze są szczelniejsze, a mistrzowskie mają nawet kranik. Te gorsze przeciekają.

##### Beczka

Zwykła beczka zbita z drewna, która jest zamknięta na korek. Często do takich beczek montuje się kraniki, aby nie trzeba było ich przekręcać za każdym razem, gdy chce się sięgnąć do ich zawartości. Im lepsza beczka, tym mniejsza szansa na przeciekanie jej zawartości, a do tej najlepszej dołączony jest kranik. Gorsze egzemplarze przeciekają.
- Mała: Pojemność 10 l; Waga: 5 kg; Wartość: 100.
- Średnia: Pojemność 15 l; Waga: 7,5 kg; Wartość: 160.
- Duży: Pojemność 20 l; Waga: 10 kg; Wartość: 240.
- Wielka: Pojemność 50 l; Waga: 25 kg; Wartość: 500.

##### Bukłak 

Jest to zwykły bukłak służący do przechowywania w nim płynów. Wykonany z wygarbowanej, świńskiej lub wołowej skóry (w wersji luksusowej, może być to skóra cielęca, lub wręcz jakiegoś innego zwierzęcia) związany jest grubym rzemykiem, stanowiącym jednocześnie pasek do przewieszenia przez ramię lub zaczepienia gdzieś w zasięgu ręki. Zamknięcie bukłaka stanowi zwykły korek wetknięty w lejek, wyposażony dodatkowo w sznurek, połączony z resztą przedmiotu, aby zapobiec jego zagubieniu. Bukłaki lepszej jakości są wytrzymalsze i nawet wypełnione po brzegi nie zerwą się z zaczepu. Te gorsze mają śmierdzący ustnik i mogę przeciekać lub nie posiadać korka. 
- Mały: Pojemność 2 l; Waga: 0,5 kg; Wartość: 45.
- Średni: Pojemność 3 l; Waga: 1 kg; Wartość: 60.
- Duży: Pojemność 5 l; Waga: 2 kg; Wartość: 100.

##### Buteleczka

Pojemność: od 0,1 do 0,3 l; Waga:  n/d; Wartość: 80.
Bardzo mała szklana butelka zamykana na korek. Może mieć przeróżne kształty. Jakość przekłada się na zdobienia. Gorsze egzemplarze są pokryte osadem.

##### Butelka

Szklana butelka z korkiem. Występuje w różnych rozmiarach i kształtach, ale służy przede wszystkim przechowywaniu w niej płynów. Lepsze egzemplarze są ozdobione, a gorsze mają na sobie osad.
- Mała: Pojemność 0,5 l; Waga: 0,2 kg; Wartość: 100.
- Średni: Pojemność 0,7 l; Waga: 0,2 kg; Wartość: 160.
- Duża: Pojemność 1 l; Waga: 0,3 kg; Wartość: 200.

##### Fiolka

Pojemność: 10 ml; Waga: n/d; Wartość: 20.
Malutka szklana fiolka w której zwykle trzyma się truciznę lub miksturę. 

##### Flakon / Flakonik

Gliniany flakon zamykany na korek w którym można przechowywać ciecz. Jakość przekłada się na solidność przedmiotu. Im wyższa jakość, tym mniejsza szansa zbicia się flakonu.
- Bardzo mały: Pojemność 0,3 l; Waga: 0,5 kg; Wartość: 10.
- Mały: Pojemność 0,5 l; Waga: 0,8 kg; Wartość: 20.
- Średni: Pojemność 0,7 l; Waga: 1 kg; Wartość: 30.
- Duży: Pojemność 1 l; Waga: 1,5 kg; Wartość: 40.
- Wielki: Pojemność 1,5 l; Waga: 2 kg; Wartość: 50.

##### Kosz / Koszyk

Zwykły kosz wykonany z drewna. Im lepszy, tym solidniejszy.
- Bardzo mały: Pojemność 1 kg; Waga:  0,1 kg; Wartość: 10.
- Mały: Pojemność 1,5 kg; Waga: 0,3 kg; Wartość: 20.
- Średni: Pojemność 3 kg; Waga: 0,5 kg; Wartość: 30.
- Duży: Pojemność 5 kg; Waga: 1 kg; Wartość: 40.
- Wielki: Pojemność 10 kg; Waga: 2 kg; Wartość: 50.

##### Kufer

Zamykany drewniany kuferek jest nieocenionym pojemnikiem w którym podróżnik może trzymać cenniejsze rzeczy bez ryzyka ich fizycznego uszkodzenia. Do każdego kuferka dodawany jest zamek z kluczem, którego otworzenie wytrychami lub wyważenie siłą wymaga zdania testu o ST = 28 (plus/minus modyfikatory za jakość). Poza tym lepsze kufry są lepiej ozdobione.
- Mały: Pojemność 10 kg; Waga: 2,5 kg; Wartość: 180.
- Średni: Pojemność 25 kg; Waga: 5 kg; Wartość: 500.
- Duży: Pojemność 50 kg; Waga: 10 kg; Wartość: 1000.

##### Mieszek

Malutka sakiewka do zawieszenia na szyi. Łatwo mieszek schować pod ubraniem lub nawet w cholewce buta. Gorszy mieszek może być dziurawy i przy ruchu właściciela część jego zawartości może wypaść lub załadowany do pełna może się zerwać. Lepsze egzemplarze lepiej chronią zawartość przed deszczem z uwagi na nasączenie tłuszczami, a sznurek oprze się chwilę dłużej scyzorykowi złodzieja.
- Pojemność 0,5 kg monet (ok. 125) bądź innych drobiazgów; Waga: 50 g; Wartość: 20.

##### Plecak

Lniany lub skórzany plecak do zawieszenia na dwa ramiona. Te gorsze są postrzępione i widać przez dziury co niesie w nich postać, a także załadowane do pełna mogą się zerwać. Te lepsze są solidnie wykonane, a te najlepsze dodatkowo nasączone nieśmierdzącym tłuszczem, który zapobiega dostaniu się wody (deszczowej) do wnętrza. Plecak można założyć i zdjąć w ciągu 6 sekund.
- Mały: Pojemność 15 kg; Waga: 1,5 kg; Wartość: 200.
- Średni: Pojemność 25 kg; Waga: 2,5 kg; Wartość: 300.
- Duży: Pojemność 50 kg; Waga: 5 kg; Wartość: 500.

##### Plecak podróżny

Wykonany ze skóry zwykły, podróżny plecak przystosowany wielkością do większości znanych ras humanoidalnych. Wyposażony w dwa uchwyty przeznaczone do zawieszenia na dwa ramiona, oraz jeden uchwyt mniejszy, u szczytu - do trzymania w jednej ręce. Na plecak składa się najczęściej jedna główna komora, mieszcząca w sobie większość rzeczy, oraz szereg mniejszych kieszonek po bokach i z przodu przedmiotu, zamykanych na metalowe klamerki, przeznaczonych na drobiazgi. W wersji rozszerzonej posiada również u spodu linki, wykonane z myślą o możliwości doczepienia do nich zwiniętego w rulon koca podróżnego. Posiada metalowy stelaż, utrzymujący go w przysłowiowej "kupie". Lepsze egzemplarze są solidnie wykonane, a te najlepsze dodatkowo nasączone nieśmierdzącym tłuszczem, który zapobiega dostaniu się wody (deszczowej) do wnętrza. Gorsze sztuki są zwykle postrzępione i śmierdzące.
- Pojemność 100 kg; Waga: 10 kg; Wartość: 850.

##### Sakiewka 

Woreczek z dwoma sznurkami. Jednym do związania, a drugim do przyczepienia do paska. Gorsza sakiewka może być dziurawa i przy ruchu właściciela część jej zawartości może wypaść lub załadowana do pełna może się zerwać. Lepsze egzemplarze lepiej chronią zawartość przed deszczem z uwagi na nasączenie tłuszczami, a sznurek oprze się chwilę dłużej scyzorykowi złodzieja. 
- Mała: Pojemność 1 kg monet (ok. 250) bądź innych drobiazgów; Waga: n/d; Wartość: 20.
- Duża: Pojemność 2 kg monet (ok. 500) bądź innych drobiazgów; Waga: 200 g; Wartość: 70.

##### Sakiewka żelazna 

Zbita z małych żelaznych pierścieni, posiadająca sznurek i łańcuch. Sznurek do związania od góry, a łańcuch do przyczepienia do paska. Lepsze egzemplarze są zamykane zaczepem, który uniemożliwi przypadkowe otwarcie się tego pojemnika, a łańcuch jest na tyle wytrzymały, że nawet szarpnięcie osoby silnej jak koń go nie zerwie. Gorzej wykonane sakiewki miast na łańcuch są przypinane na sznurek, a ten mający utrzymywać je zamknięte nie zawsze jest w stanie tego dokonać.
- Mała: Pojemność 2 kg monet (ok. 500) bądź innych drobiazgów; Waga: 3 kg; Wartość: 370.
- Duża: Pojemność 3 kg monet (ok. 750) bądź innych drobiazgów; Waga: 4,5 kg; Wartość: 565.

##### Sakwa

Wielka sakiewka, która zwykle jest trzymana schowana lub dopinana do paska. Sakwa jest wykonana z nieprzemakalnej skóry i jest zamykana na gruby rzemyk. Lepsze egzemplarze są tak wytrzymałe i nieprzemakalne, że można wypełnić po brzegi wodą, a te gorsze egzemplarze nie są nieprzemakalne, chociaż dopiero najgorsze sztuki mogą być dziurawe. 
- Pojemność 4 kg monet (ok. 1000) bądź innych drobiazgów; Waga: 0,5 kg; Wartość: 140.

##### Skrzynia

Drewniana prosta i może nawet solidna skrzynia, w której transportuje i przechowuje się towary. Im lepsza jakość, tym większa wytrzymałość drewna. Skrzynie mają różne kształty, lecz zwykle mają one kwadratową lub prostokątną podstawę.
- Mała: Pojemność 100 kg; Waga: 10 kg; Wartość: 100.
- Duża: Pojemność 150 kg; Waga: 15 kg; Wartość: 165.

##### Torba podróżna na mikstury

Jest to starannie wykonana, prostokątna torba skórzana. Wewnętrzna konstrukcja utrzymuje ją cały czas w kształcie pudełka o danych wymiarach. Skórzany pasek z klamerką zezwala na przewieszenie jej przez ramię jak i noszenie swobodnie w ręce. Wewnętrzny system przegródek odpowiednio wymoszczonych materiałem świadczy, iż służy ona do przenoszenia delikatnych, szklanych flakoników. Jest nieprzemakalna, oraz zapewnia swojej zawartości wygodną i wolną od uszkodzeń podróż dopóty, dopóki nie zderzy się z czymś naprawdę mocno. Najlepsze egzemplarze są na tyle solidne, że nawet bezpośrednie uderzenie nie zniszczy ich zawartości, a te gorsze nie będą chroniły zawartości nawet wtedy, gdy postać się przewróci na ziemię.
- Mała: Pojemność 4 mikstur; Waga: 0,5kg; Wartość: 100.
- Średnia: Pojemność 8 Mikstur; Waga: 0,8kg; Wartość: 160.
- Duża: Pojemność 12 Mikstur; Waga: 1,2kg; Wartość: 280.

##### Tuba na zwoje

Jest to wykonana z usztywnianej skóry, podłużna tuba, zamykana z jednej strony na zakończoną metalową klamerką klapkę. Przymocowany do niej skórzany rzemyk pozwala na przerzucenie jej sobie przez ramię, tudzież swobodne noszenie w dłoni. Tuba ma - w zależności od wykonania - około metra długości, oraz kilkunastu centymetrów średnicy. Służy, jak sama nazwa wskazuje, do przechowywania w niej delikatnych materiałów papierowych. Odpowiednio wykonana jest nieprzemakalna, oraz nie tonie rzucona na wodę. Lepszej jakości tuby są wykonane z materiału chroniącego zawartość przed ogniem (ale tylko na kilka chwil), a te gorzej wykonane nie chronią tak dobrze przed wilgocią. 
- Mała: Pojemność 10 Zwojów lub 60 zwiniętych kart; Waga: 0,5 kg; Wartość: 140.
- Duża: Pojemność 20 Zwojów lub 120 zwiniętych kart; Waga: 0,8 kg; Wartość: 240

##### Worek

Lniany lub konopny, zdecydowanie rzadkiej skórzany worek związywany z jednej strony sznurkiem. Rzemienny długi pasek służy do przerzucenia sobie całości przez plecy. Nie jest tak wygodny jak plecak, oraz istnieje większa szansa, iż zerwie się przy większych ciężarach, albo że stłoczone w nim różności najzwyczajniej w świecie się pogniotą, ale jako przedmiot pomagający w noszeniu większej ilości drobnych rzeczy sprawdza się znakomicie. Gorsze egzemplarze są słabe i postrzępione, a te lepsze są odporne na małe ilości wody i nie tak łatwo je przeciąć sztyletem. Przy najlepszych nie ma ryzyka rozerwania się worka nawet wtedy, gdy jest on wypełniony po brzegi.
- Mały: Pojemność 10 kg; Waga: 0,5 kg; Wartość: 45.
- Duży: Pojemność 50 kg; Waga: 2,5 kg; Wartość: 95.
- Wielki: Pojemność 100 kg; Waga: 5 kg; Wartość: 190.


#### Przybory do pisania i materiały papiernicze

##### Inkaust 

Waga: 0,1 kg; Wartość: 320.
Malutka, szklana fiolka atramentu o pojemności 100 ml, zabezpieczona prostym korkiem przed wylaniem. Taka ilość, przy starannym piśmie, powinna zapisać około 40 kartek formatu. Słowo bywa potężniejsze od miecza, jak to mawiają... Jakość inkaustu przekłada się na jego kleistość i barwę. 

##### Kreda

Waga: 0,1 kg; Wartość: 5.
Mały kawałek kredy, którym można pisać i rysować po chropowatych powierzchniach. Nie nadaje się do pisania, ale można nim zostawiać ślady na ścianach labiryntów etc. Im lepszy tym lepiej nim rysować. 

##### Księga (papierowa)

Pusta pozszywana księga, której karty są wykonane z papieru, a która ma sztywną okładkę. W takich księgach czarodzieje najczęściej zapisują zaklęcia, a piśmienni poszukiwacze przygód prowadzą diariusze. Najlepiej wykonane księgi są czyste i na pewno się nie rozpadną, a tym gorszym nie należy ufać. Na wielu księgach można zamontować zamek, dzięki któremu postronni nie będą mogli zaglądać do środka. Ceny jednak tego zamknięcia nie uwzględniają.
- Mała: 50 kart (100 stron); Waga: 1 kg; Wartość: 1 000.
- Średnia: 100 kart (200 stron); Waga: 1 kg; Wartość: 1 500.
- Duża: 200 kart (400 stron); Waga: 1,5 kg; Wartość: 2 500. 

##### Lak

Waga: 0,5 kg; Wartość: 200.
Zwykły lak, którym pieczętuje się listy i urzędowe pisma. Taka porcja wystarczy na zrobienie 100 pieczęci. Lepszy lak ma inną konsystencję i można nadać mu cechy indywidualne. Im gorszy, tym łatwiej go podrobić. 

##### Mapa

Waga: 0,5 kg; Wartość: 1 000.
Nie istnieje w powszechnej sprzedaży ŻADNA mapa całego znanego świata, ani nawet mapa całej Sorii. Takie mapy po prostu nie istnieją, a jeżeli już, są strzeżone niczym największe skarby królestwa. Gracze mogą dokonywać zakupu map jedynie w wariancie okolicy najbliższej punktowi ich zakupu. Mapy Imperium, dla przykładu będą dość powszechnie dostępne i nawet szczegółowe, z zaznaczeniem najważniejszych miast, miejscowości, czy traktów i innych wartych wizyty obiektów. Z kolei mapy terenów niezależnych mogą obejmować jedynie szlaki karawan kupieckich, mapy srebrnych lasów, jedynie orientacyjne położenie miast do których obcokrajowcy mają dostęp etc. Za każdym razem gdy gracz kupuje mapę, musi uzgodnić ten zakup z MG, który to zezwoli mu na zakup w ściśle określonym wariancie mapy. Im lepsza mapa, tym jest dokładniejsza, a z najgorszej można dowiedzieć się jedynie, że istnieje coś takiego jak kartografia.

##### Papier 

Waga: n/d; Wartość: 10.
Kartka szarego, chropowatego papieru i nierównej powierzchni. Towar luksusowy dla wszystkich, którzy potrafią uczynić z niego pożytek inny, niż papier toaletowy. Lepsze egzemplarze są czystsze, a gorsze pogięte i może nawet brudne.

##### Pióro (zwykłe)

Waga: n/d; Wartość: 1.
Gęsie pióro z zaostrzoną końcówką. Nie ma specjalnej różnicy między lepszymi, a gorszymi egzemplarzami, gdyż jeden ruch noża wystarczy do naostrzenia końcówki. Wartość dotyczy najgorszego pióra. 

##### Węgielek

Waga: n/d; Wartość: 10.
Mały węgielek, którym można pisać po papierze. Im lepszy węgiel, tym jest wyraźniejszy. Najgorszy lepiej spalić, niż się z nim męczyć (pewnie wcześniej musiał zostać namoczony).

##### Zasypka

Waga: 0,2 kg; Wartość: 50.
Mały woreczek piasku do wysuszania atramentu. Warto z niego korzystać jeżeli nie ma się wystarczającego czasu na normalne schnięcie atramentu. Przewracanie kartek papieru lub zwijanie zwoju z mokrym inkaustem to nie jest najlepszy pomysł. Zawartość woreczka wystarczy na posypanie pisma stworzonego z zawartości jednej fiolki atramentu. Im lepszy piasek, tym szybciej wysusza atrament. 

##### Zwój skórzany

Waga: 1 kg; Wartość: 160.
Pojedynczy, zwinięty w rulon i zabezpieczony kolorową wstążką zwój skórzany, obciążony z obu końców drewnianymi walcami. W całkowitym rozwinięciu ma około metra długości. W przeciwieństwie do papirusowego zwój skórzany nie ulegnie zniszczeniu nawet, gdy zostanie namoczony (chociaż pismo nań zawarte może się lekko rozmyć). Czystsze zwoje mają lepszą jakość, a te gorsze są brudniejsze i może postrzępione. 

##### Zwój papirusowy 

Waga: 0,2 kg; Wartość: 60.
Pojedynczy, zwinięty w rulon i zabezpieczony kolorową wstążką zwój papirusu, obciążony z obu końców drewnianymi walcami. W przeciwieństwie do arkuszu papieru, papirus jest jednym zbitym blokiem materiału do pisania. W całkowitym rozwinięciu ma około metra długości. Czystsze zwoje mają lepszą jakość, a te gorsze są brudniejsze i może postrzępione. 

#### Przybory osobiste podróżnika

##### Fajka

Waga: n/d; Wartość: 300.
Drewniana fajka z której można palić tytoń. Lepsze fajki są miłe dla oka, a te gorsze mają prymitywny wygląd.

##### Garnek żeliwny

Pojemność: 5 l; Waga: 5 kg; Wartość: 50.
Zwykły garnek, który można postawić nad ogniskiem. Niekiedy transportuje się w garnach ciecze, ale pojemniki służą do tego znaczenie lepiej. Lepsze garnki są czyste i pozbawione osadu z sadzy i kamienia. Gotując w tych gorszych można złapać jakąś chorobę. 

##### Grzebień / Szczotka

Waga: 0,2 kg; Wartość: 65.
Przyrząd służący do poprawy fryzury. Grzebienie zwykle wykonuje się z kości i rogów, a szczotki z kawałka drewna w który wtyka się szorstki włos dzika. Jakość przekłada się na zużycie sprzętu.

##### Imbryk

Pojemność: 2 l; Waga: 2 kg; Wartość: 50.
Imbryk to metalowy przedmiot służący do gotowania w nim wody. Zagotowana woda wydostaje się przez gwizdek dając tym sygnał. Imbryki posiadają metalowe rączki, które pomagają w ich transporcie, gdy są rozgrzane. W lepszej jakości imbryku woda szybciej się zagotuje, a w tych gorszych gwizdek może być uszkodzony. 

##### Kosmetyki

Waga: n/d; Wartość: 300.
Pudry, róże i kredki do malowania twarzy. W niektórych towarzystwach jak cyrkowym i arystokratycznym mile widziany jest stosowny makijaż (niekiedy również u mężczyzn). Jakość oznacza trwałość makijażu i głębię barw. 

##### Kubek 

Waga 0,1 kg; Wartość: 10.
Z dobrym kubkiem jest jak z mieczem. Lepiej mieć i nie używać, niż nie mieć i żałować. Picie z gwintu ciurkiem w kilkunastu chłopa do najbardziej higienicznych sytuacji nie należy, choćbyście nawet pili krasnoludzki samogon. Zwłaszcza, gdy pijesz z osiemnastoma orkami. Kubek jest właśnie czymś, co warto nosić przy sobie przez całe lata, aby tylko podobnych sytuacji uniknąć. Z orkami lepiej pić z gwintu, niż z tego kubka jeżeli jest fatalnej jakości.

##### Kufel / Puchar

Waga 0,5 kg; Wartość: 120.
Żeliwne naczynie doskonałe do picia z niego alkoholu. Pewnie trzyma się w ręku, a razie czego można komuś zrobić guza. Gorsze egzemplarze są pogięte, a te lepsze pięknie ozdobione.

##### Miska

Waga: 0,1 kg; Wartość: 10.
Nigdy nie wiadomo, kiedy cię poczęstują. Zawsze lepiej mieć przy sobie coś, do czego skapnie kilka łych zupy, tudzież połać mięsa. Ta wykonana z miedzi, bądź drewna wielkości głębokiego talerza obiadowego miska służy właśnie na wypadek takich sytuacji. Jeżeli jest fatalnej jakości, to lepiej weź  jedzenie do ręki. 

##### Mydło 

Waga: 0,5 kg; Wartość: 20.
Niewielka, kostka szarego mydła. Nie jest może szczytem marzeń, ale po paru dniach podróży z pewnością każdy poszukiwacz przygód doceni jej walor estetyczny. Zwykłe mydło ma neutralny, pienisty aromat jaki z siebie wydaje z pewnością zachwyci i urzeknie każdego, kto ostatni tydzień spędził otoczony aromatem swojego wierzchowca, ale już mydło lepszej jakości może zawierać jakieś kwiatowe nuty zapachowe. Najgorszej jakości mydło sprawia, że po umyciu się nim będzie się pachniało łojem.

##### Perfumy

Waga: n/d; Wartość: 2 000.
Nawet umycie się czasami nie pomaga zabić paskudnego zapachu. W takich chwilach przydadzą się zapewne perfumy. Jakość perfum przekłada się na trwałość zapachu i jego barwę. Fatalna jakość oznacza jakieś powszechne i nietrwałe zapachy (jak regionalne kwiaty), a te najlepsze zapewniają zapach egzotycznych stron świata i mogą nie zwietrzyć się przez cały dzień.

##### Sztućce

Waga: 0,2 kg; Wartość: 12.
Proste, topornie wykonane sztućce z miedzi lub drewna. Łyżka, widelec, opcjonalnie uniwersalna łyżka z widelcem, czyli dokładnie to, co jest potrzebne, by nie jeść upolowanego mięsa jak zwierzę, tylko z kulturą i powagą, jakiej od prawdziwego poszukiwacza przygód się oczekuje. Lepsze egzemplarze są ozdobione, a gorsze wybrakowane. 

##### Tabakierka

Waga: 0,5 kg; Wartość: 520.
Drewniane lub metalowe pudełeczko w którym można przechowywać tytoń lub tabakę. W tabakierkę zmieści się 250 g jakiegoś specyfiku. Lepsze egzemplarze są ładnie ozdobione, a te gorsze ciężko się domykają.

##### Zestaw do golenia 

Waga: 0,5 kg; Wartość: 135.
Jest to mały i poręczny, podróżny zestaw przyborów przeznaczonych do pielęgnacji twarzy u męskiej części populacji. Obejmuje nie tylko małą, rozkładaną brzytwę o mizernych wartościach bojowych, ale również zestaw do rozrabiania mydła w pianę, pędzelek, oraz malutkie nożyczki do przycinania zarostu dla tych bardziej dbających o wygląd. Całość owinięta w skórzany futerał prezentuje się niezwykle dostojnie i... niezbędnie. Gorsze egzemplarze są wybrakowane, a w tym lepszych jest dodatkowo lusterko do oglądania swej facjaty.

#### Pułapki

##### Pułapka alarmująca 

ST założenia 20; Waga: 0,5 kg; Czas zakładania: Minuta; Wielokrotne użycie: nie; Wartość: 70.
Wstępują różne odmiany tej pułapki. Bardzo łatwo jest ją również przygotować z dostępnych pod ręką materiałów. Byle kawałek metalu, szkła, oraz sznurek mogą być pułapką alarmującą. Po aktywacji, wydaje odgłosy słyszalne w zasięgu 50 m (+10 za każdą lepszą kategorię, -10 za każdą gorszą kategorię).

##### Pułapka kleszczowa

Na tę pułapkę składa się płyta aktywująca, oraz dwa półokręgi wypełnione ostrymi brzegami, o średnicy 15 centymetrów. Aktywacja mechanizmu następuje po nadepnięciu na płytę. W tej samej chwili kleszcze zatrzaskują się ze sporą siłą, chwytając ofiarę w morderczym uścisku, zadając obrażenia kłute oraz zmniejsza jej szybkość poruszania o 1, aż do czasu wyrwania uwięzionej w potrzasku kończyny. Uwolnienie się z pułapki wymaga zdania testu siły oraz poświęcenia na to akcji zwykłej.
- Mała: ST założenia 25; Obrażenia 1k6; ST zdjęcia: 24; Czas zakładania: minuta; Wielokrotne użycie: tak; Waga: 1,5 kg; Wartość: 110.
- Średnia: ST założenia 25; Obrażenia 2k6; ST zdjęcia: 30; Czas zakładania: 2 minuty; Wielokrotne użycie: tak; Waga: 2 kg; Wartość: 220.
- Duża: ST założenia 25; Obrażenia 3k6; ST zdjęcia: 36; Czas zakładania: 2 minuty; Wielokrotne użycie: tak; Waga: 3 kg; Wartość: 350.
