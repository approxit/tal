### Świat przygód

Bohaterowie w świecie przygód muszą liczyć się z tym, że jest to świat pełen zagrożeń i tylko najwytrwalsi będą mogli przeżyć spotkanie z przygodą.

Opisane w tym rozdziale rzeczy są dość abstrakcyjne i mogą obiegać od wizji rzeczywistości z uwagi na swą małą realistyczność. Z uwagi na złożoność świata rzeczywistego twórcy gry zgodzili się na pewne uproszczenia, które nie będą godziły znacząco w prawa fizyki, logiki etc., a mimo tego będą dość łatwo poddawały się schematowi matematycznemu. Jeżeli jakaś zasada wyda się Graczom i Mistrzowi Gry nieodpowiednia, to zawsze może ją zmienić.

W niniejszych podrozdziale przedstawiono podstawowe informacje, które pomogą określić rozwiązania sytuacji, które spotkać mogą postacie w Świecie Przygód - czyli świecie gry.

#### Choroby

Chorobami nazywa się zarówno schorzenia o podłożu quasi-magicznym, jak te naturalne wywoływane przez bakterie, wirusy, grzyby i pasożyty.

Naturalną odporność na choroby każdej postaci wyznacza wartość jej wytrwałości, która jeżeli nie napisano inaczej stanowi ST dla testu mocy choroby. Moc choroby to wartość uzyskana w teście lub określona z góry, którą trzeba porównać z wytrwałością postaci i określić efekt zarażenia się daną chorobą. Moce chorób zostały podane w ich opisie. Znajomość możliwych chorób i ich efektów jest wiedzą MG, dlatego informacje o chorobach umieszczono w Księdze Mistrza.

Prócz czynników typowo patogennych powodujących choroby, są również pewne czynniki występujące powszechnie, a które to mogą powodować chorobę. Wszystkie choroby, których zarażenie się jest możliwe poprzez "osłabienie" są powszechne i szansa na zachorowanie jest dość spora. Jeżeli postać przez ilość dni równą swej wytrwałości ma tyle punktów wyczerpania ile wynosi jej wytrwałość (po uwzględnieniu odporności na choroby), to trzeba testować moc choroby.

#### Głód i pragnienie

Postać, aby normalnie funkcjonować musi mieć odpowiedni zapas kalorii, które spali podczas wysiłku. Jeżeli postać nie jest odpowiednio odżywiona lub napojona, wtedy działają nań kary związane z wyczerpaniem i otrzymuje obrażenia.

Postać musi codziennie zjeść 0,5 kg przyzwoitego kalorycznie jedzenia i wypić ok. 2 litrów wody, aby zachować pełnię sił. W przypadku zwiększonego wysiłku fizycznego zapotrzebowanie na pożywienie i wodę wzrasta (nawet wielokrotnie).

#### Obniżenie i wysączenie atrybutu

Niektóre moce, choroby i śmiertelna magia są w stanie w pewien sposób osłabić postać. Osłabienie to polega na utracie czasowej albo permanentnej pewnej wartości punktów atrybutu. Utrata atrybutu pociąga za sobą obniżenie testów umiejętności i współczynników, a czasami nawet wyłączenie z użytku pewnych umiejętności, cech czy zdolności. Utrata kondycji, czy inteligencji powoduje spadek punktów życia, czy many. Wraz z odzyskaniem atrybutu te współczynniki się odpowiednio podwyższają. Jedyny współczynnik, który nie obniży się wraz ze spadkiem wartości atrybutu, to szczęście. Nawet więc, gdyby postać straciła całą wartość swej charyzmy, to jej współczynnik szczęścia i zależne od niego punkty szczęścia pozostaną do jej dyspozycji.

Obniżenie atrybutu
: Czasowa utrata punktów atrybutu. Jeżeli nie napisano inaczej, to każdego dnia po ustąpieniu efektu wywołującego obniżenie atrybutu postać odzyskuje 1 stracony punkt.

Wysączenie atrybutu
: Permanentna utrata punktów atrybutu. Postać w normalny sposób nie jest w stanie przywrócić swych utraconych atrybutów, ale istnieć może magia lub jakieś magiczne przedmioty, które usunąć efekty wysączenia.

Gdy postać w wyniku obniżenia lub wysączenia atrybut osiągnie wartość 0, wtedy postać zacznie odczuwać bardzo poważne tego konsekwencje.

Charyzma, inteligencja i percepcja
: Postać zapada w śpiączkę z której będzie zdolna wyjść dopiero, gdy wartość atrybutu wzrośnie do przynajmniej 1.

Refleks, siła i zręczność
: Postać zostaje sparaliżowana i nie może się poruszać. Wciąż może wykonywać gesty palcami i lekko ruszać ustami. Sparaliżowana postać jest świadoma tego co się wokół niej dzieje.

Kondycja i wola
: Siły życiowe opuszczają postać w konsekwencji czego umiera.

#### Sen

Wszystkie postacie muszą spać, aby odzyskiwać swe utracone w ciągu doby siły. Postać codziennie musi spać 8 godzin, aby odzyskać pełnię swych sił. Nie musi być to sen trwający nieprzerwanie 8 godzin - można go rozłożyć na "raty", tj. spać dwa razy po 4 godziny lub cztery razy po 2 godziny, a efekt będzie ten sam.

**Ten obligatoryjny sen nie niweluje punktów wyczerpania.** Jeżeli jednak postać będzie spała więcej godzin niż musi, to każda godzina dodatkowego snu będzie liczyła się jak godzina odpoczynku, a w ramach tego postać będzie niwelowała standardowo punkt wyczerpania.

Brak snu i krótszy sen
: Za każdą godzinę brakującego snu w ciągu doby postać otrzymuje punkt wyczerpania (jeżeli więc postać jest 48 godzin aktywna bez spoczynku, to ma 16 punktów wyczerpania i aby je zregenerować musi wypocząć 16 godzin, a następnie przespać 8 godzin, gdyż z powodu braku obligatoryjnego snu znów zacznie zyskiwać punkty wyczerpania). Po 16 godzinach plus 1/2 wytrwałości od ostatniego wyspania się postać zaczyna odczuwać efekt niewyspania. Niewyspanie powoduje u postaci stan oszołomienia tj. należy ją traktować jakby miała 5 punktów zmęczenia więcej i traci jedną akcję zwykłą w turze.

Pełny sen
: Jeżeli postać w ciągu kolejnych 10 godzin odbędzie trwający łącznie 8 godzin sen (nawet ratalny), to zniweluje 2 punkty wyczerpania, mimo tego, że normalny obligatoryjny sen nie regeneruje utraconych punktów wyczerpania. Efekt pełnego snu wystąpią po wyspaniu ósmej godziny, a nie po 10 godzinach od chwili rozpoczęcia wypoczywania. Dodatkowy pełny sen nie działa na postać już wyspaną (tj. dalsze spanie osiem godzin spowoduje ewentualnie zregenerowanie 8 punktów wyczerpania, miast 10 punktów).  Poza tym pełen sen ma jeszcze jedną właściwość - odbycie go odnawia utracone punkty many. Postać w wyniku pełnego snu odzyska tyle straconych punktów many ile wynosi wartość jej woli.

Wypoczywająca postać zamyka się na świat zewnętrzny w efekcie czego podlega modyfikatorowi -30 do wszystkich testów spostrzegawczości.

#### Stany

Postać może działać normalnie lub znaleźć się w określonym stanie, który zaburzy w pewien sposób normalne funkcjonowanie. W zależności od tego o jakim stanie mowa postać działa gorzej.

Bezradność
: Występuje wtedy, gdy postać jest sparaliżowana, śpi, jest unieruchomiona lub w jakiś inny fizyczny, lub magiczny sposób nie może obronić się przed przeciwnikiem. Obrona takiej postaci przyjmuje wariant nieprzygotowany. Wobec osoby, która znalazła się w tym stanie można przeprowadzić akcję zabójstwa (patrz Zabójstwo w rozdziale walka).

Ogłuszenie
: Postać jest nieprzytomna. Nieprzytomną postać można ocucić (a przynajmniej próbować).

Olśnienie
: Czyli lekkie oślepienie. Postać ponosi takie kary jakie ponosi się w półmroku z powodu lekkie oślepienia: -5 do testów bazujących na wzroku i testów trafienia.

Oszołomienie
: Postać oszołomiona zachowuje się tak, jakby miała 5 punktów zmęczenia więcej, niż ma normalnie i traci jedną akcję zwykłą. Punkty zmęczenia wywołane oszołomieniem znikają wraz z zakończeniem się stanu oszołomienia.

Oślepienie
: Postać podlega karom takim jakie tworzy mrok. Oznacza to automatyczne porażki w testach wzroku, a testy trafień bronią obarczone są modyfikatorem -10 i aby można je było wykonać postać musi być świadoma miejsca, gdzie dokładnie znajduje się cel ataku. Każdego przeciwnika oślepionej postaci należy traktować zgodnie z zasadami niewidocznego przeciwnika - tj. obrona fizyczna postaci przyjmuje wariant nieprzygotowany.

Przerażenie
: Postać, która jest przerażona albo zostaje sparaliżowana strachem i nie jest w stanie działać lub działa w ten sposób, że ucieka z możliwie największą szybkością od źródła swego przerażenia.

#### Szaleństwo

Dochodzenie do granic wytrzymałości psychicznej, traumatyczne wydarzenia, gehenna i inne silnie przykre rzeczy powodują naturalną reakcję obronną, której kosztem jest utrata pełnej sprawności psychicznej.  Szaleństwo, psychoza i obłęd ukryte są w pojęciu choroby duszy. Naturalną odporność na choroby duszy wyznacza wola postaci. Gdy ilość punktów szaleństwa zrówna się z wartością woli postaci wtedy wszystkie te punkty znikają (zerują się), a na ich miejsce pojawia się jakaś choroba psychiczna - patrz rozdz. 2.3 Szaleństwa w Księdze Mistrza.

#### Światło i ciemność

W ciemnościach postacie, które nie mają zdolności przenikania wzrokiem mroku muszą ratować się za pomocą źródeł światła, aby cokolwiek zobaczyć. Zasięg światła w opisie przedmiotu jest dystansem na jaki przedmiot emituje normalne światło, a od tej granicy na taką samą odległość emituje tyle światła, że powstaje półmrok. Pomnożony przez 10 zasięg światła określa z jakiego dystansu możliwe jest zauważenie oświetlonego obszaru za pomocą tego źródła światła, a pomnożony przez 10 zasięg półmroku określa maksymalny zasięg z jakiego można sie zorientować, że występuje w ogóle jakieś źródło światła (np. świeca daje jasność w zasięgu 3 metrów, więc z odległości 30 metrów będzie można dostrzec to, co jest oświetlane tą świecą, a w zasięgu 60 metrów będzie można dostrzec, że znajduje się tam jakieś źródło światła).

Postać w półmroku podlega modyfikatorowi -5 do testów trafień i wszystkich testów związanych ze wzrokiem. W mroku postać odnosi automatycznie porażki w testach bazujących na wzroku, a test trafienia bronią podlega karze -10. Przed wykonaniem trafienia postać musi być jednak dokładnie świadoma miejsca, gdzie znajduje się przeciwnik. Patrz także: niewidoczny przeciwnik (walka).

[Zasięg światła]
| Rodzaj oświetlenia              | Jasne światło | Półmrok |
| :------------------------------ | ------------- | ------- |
| Hubka i krzesiwo                | -             |  1 m    |
| Kaganek                         |  3 m          |  6 m    |
| Kamień świetlny, mały           |  6 m          | 12 m    |
| Kamień świetlny, średni         |  9 m          | 18 m    |
| Kamień świetlny, duży           | 12 m          | 24 m    |
| Latarnia                        | 16 m          | 32 m    |
| Latarnia sztormowa              | 24 m          | 48 m    |
| Latarnia tunelowa               | 48 m          | 96 m    |
| Ognisko, małe                   |  6 m          | 12 m    |
| Ognisko, średnie                |  9 m          | 18 m    |
| Ognisko, duże                   | 12 m          | 24 m    |
| Ognisko, wielkie                | 15 m          | 30 m    |
| Pochodnia                       |  6 m          | 12 m    |
| Pochodnia nasączona pirolumitem | 30 m          | 60 m    |
| Świeca                          |  3 m          |  6 m    |
| Zapałka                         |  1 m          |  2 m    |

#### Trucizny

Za truciznę uznaje się substancję, która po dostaniu się do organizmu powoduje zaburzenie jego działania. Aby określić w jakim stopniu trucizna wpływa na postać należy przeprowadzić test mocy trucizny, którego ST = wytrwałość postaci. Kolejne dawki trucizny przyjmowane przez postać, zwiększają wartość siły trucizny. Postać może zatruć się trucizną przez: dotyk, gdy dotknie trucizny; spożycie - gdy zostanie skonsumowana; wdech - gdy dostanie się ona do płuc; zranienie - gdy dostanie się do krwiobiegu postaci.