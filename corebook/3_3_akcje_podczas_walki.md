### Akcje podczas walki

W podrozdziale opisano akcje, z których postać może skorzystać podczas walki. Istnieją zasadniczo dwie kategorie działań, które postać może podjąć: normalne i specjalne. Działania normalne są proste i nie wymagają od postaci czegoś nadzwyczajnego. Jeżeli postać nie informuje MG, że korzysta z akcji specjalnej, to należy przyjąć, że korzysta z akcji normalnej. 

Jeżeli nie napisano inaczej, to każda postać podczas walki w swojej turze może wykorzystać dwie akcje zwykłe i jedną akcję dodatkową, oraz względnie nieskończoną ilość akcji darmowych. 

#### Normalne akcje podczas walki

W tej sekcji podrozdziału opisano typowe akcje, które będzie wykonywała postać podczas walki. 

##### Atak

Normalny atak wymaga poświęcenia akcji zwykłej. Postać wykonuje test trafienia, który jest testem władania danej broni lub walki wręcz. Sukces w teście oznacza trafienie oponenta, co upoważnia do wykonania testu obrażeń.

##### Czołganie się

Postać może czołgać się z 1/2 szybkości poświęcając 2 akcje zwykłe. Może również powstać poświęcając akcję zwykłą, a wtedy może również przemieścić się na 1/2 szybkości. 

##### Działania na ekwipunku

Reguły dotyczą zarówno przedmiotów jak i broni. 

Broń
: Schowanie lub wyciągnięcie broni lekkiej do walki wręcz wymaga poświęcenia akcji dodatkowej. Schowanie lub wyciągnięcie innej broni wymaga poświęcenia akcji zwykłej.
 
Kołczan, pas, sakiewka
: Schowanie lub wyciągnięcie jakiegoś przedmiotu wymaga poświęcenia akcji dodatkowej.
 
Plecaki, torby podróżne i worki
: Schowanie lub wyciągnięcie jakiegoś przedmiotu wymaga dwóch akcji cało-rundowych.

##### Konwersacja i komunikacja

Często zdarza się, że podczas walki postacie komunikują się ze sobą, przekazują informacje o taktyce lub wzywają oponenta do poddania się etc. Jedna runda walki trwa 6 sekund, a w tym czasie nie można przekazać zbyt wielu informacji. Nie mniej jednak nie należy postaciom uniemożliwiać komunikacji, jeżeli nie utrudniają jej inne czynniki. 

##### Niszczenie przedmiotów

Podczas walki można zniszczyć zarówno swoje, jak i cudze przedmioty, a szczególnie łatwo to uczynić, gdy są to przedmioty wykorzystywane bezpośrednio w starciu. 

Każda broń, tarcza i zbroja (każdy element zbroi) ma wartość pancerza. Każde trafienie atakiem w dany przedmiot (nawet, gdy będzie to efektem parowania) może powodować uszkodzenie go. Uszkodzony przedmiot traci na swojej jakości, a dokładnie maleje ona do niższego poziomu, aż do fatalnego, którego to uszkodzenie niszczy przedmiot. Za każdym razem, gdy na przedmiot zadziałają obrażenia równe lub wyższe od wartości jego pancerza należy przeprowadzić test procentowy za pomocą k100 zgodny z bazową jakością przedmiotu. Procentowa szansa zawsze wynosi tyle ile wynosiła przy stworzeniu przedmiotu, a więc mistrzowska broń, czy zbroja nawet uszkodzone do fatalnego stanu będą miały taką szansę procentową uszkodzenia jaką miały na samym początku. 

ST trafienia w przedmiot jest taka sama jak w postać, która go trzyma, ale za każdym razem, gdy atakowany będzie wykorzystywał przedmiot do parowania, które mu się uda, to trafienie nastąpi automatycznie. Przedmiotów nie można trafić w sposób krytyczny, ani w taki, który nie uwzględniałby ich pancerza. 

Jeżeli obrażenia w ataku przekroczą wielokrotnie wartość pancerza przedmiotu, to w takim razie szansa uszkodzenia go będzie trzeba losować wielokrotnie - proporcjonalnie do przebicia pancerza, a poza tym każda procentowa szansa będzie kumulatywna w tym sensie, że punkty procentowe się zsumują. Jeżeli więc przedmiot ma jakość fatalną i otrzyma obrażenia dwukrotnie przewyższające jego pancerz, to należałoby wykonać 2 testy zniszczenia przedmiotu o szansie zniszczenia 100% (ponieważ 2 x 50%), ale już pierwszy test w tym wypadku sprawi, że przedmiot ulegnie zniszczeniu, więc ten drugi będzie zbędny. W wyniku odpowiednio silnego uderzenia nawet mistrzowski przedmiot może ulec natychmiastowemu zniszczeniu.

[Szansa zniszczenia przedmiotu w zależności od jakości]
| Jakość      | Szansa uszkodzenia^1^ |
| ----------- | --------------------- |
| Mistrzowska | 10%                   |
| Dobra       | 20%                   |
| Zwykła      | 30%                   |
| Kiepska     | 40%                   |
| Fatalna     | 50%                   |

^1^ Uszkodzenie obniża jakość przedmiotu do niższej kategorii, a uszkodzenie fatalnego przedmiotu niszczy go. {.table-footnotes} 

Niektóre bronie mają cechy: niszczenie oraz przebicie. Ta pierwsza sprawia, że obrażenia zadane przedmiotom podwajają się, a ta druga sprawia, że pewna wartość pancerza ulega obniżeniu na potrzeby zadawania postaciom obrażeń. Na niszczenie przedmiotów ta druga cecha nie ma wpływu, a ta pierwsza zgodnie z nazwą ma wpływ. Poza tym niektóre przedmiotu mogą mieć cechę solidna, która sprawia, że na potrzeby uszkadzania ich należy zwiększyć ich pancerz dwukrotnie, co oznacza, że jeżeli przedmiot ma normalnie pancerz np. 25, to z taką cechę będzie on wynosił 50 i dopiero obrażenia o wartości 51 będą powodowały szansę uszkodzenia go. 

##### Pływanie

Postać może płynąć na wodzie lub pod wodą, a w zależności od tego ile akcji na to poświęci pokonuje odpowiedni dystans. 

[Normalny dystans jaki może pokonać postać płynąc]
| Dystans       | Koszt akcji  |
| ------------- | ------------ |
| 1/4 szybkości | Zwykła       |
| 1/2 szybkości | Dwie zwykłe  |
| Szybkość      | Cało-rundowa |

Postać płynąca w sposób normalny pokonuje dystans równy swojej szybkości w ciągu 6 sekund. Dzięki umiejętności wysportowanie można przyśpieszyć ten sposób poruszania się.

##### Powstawanie i upadanie

Leżąca postać otrzymuje modyfikator -10 uników i parowania, otrzymuje także ten modyfikator do obrony fizycznej, ale tylko względem ataków bezpośrednich. Wobec ataków dystansowych otrzymuje modyfikator +10 do obrony fizycznej. 

Powstawanie
: Akcja zwykła. Postać powstająca może przemieścić się w tej samej akcji na odległość 1/2 szybkości.

Upadanie
: Akcja dodatkowa. Postać może upaść na polu na którym się znajduje. 

##### Ruch taktyczny

Postać podczas swej tury może się przemieścić na pewną odległość poświęcając odpowiednie akcje. Podczas walki z reguły się nie chodzi, tylko się biega. 

[Zależność dystansu ruchu od kosztów akcji]
| Dystans       | Koszt akcji  | Dodatkowe informacje |
| ------------- | ------------ | :------------------- |
| 1 m           | Darmowa      | Postać przysługuje tylko jedna taka akcja w turze i może skorzystać z niej tylko, gdy w swej turze nie wykonuje innego rodzaju ruchu (wskazanego w tej tabeli) |
| 1/2 szybkości | Dodatkowa    | Postać porusza się na zasięg 1/2 szybkości |
| Szybkość      | Zwykła       | Postać porusza się na zasięg swej szybkości. |
| x3 szybkości  | Dwie zwykłe  | Postać porusza się na zasięg swej szybkości x3. Do swej kolejnej tury otrzymuje modyfikator do obrony fizycznej równy wartości swej szybkości |
| x6 szybkości  | Cało-rundowa | Postać porusza się na zasięg swej szybkości x6. Do swej kolejnej tury otrzymuje modyfikator do obrony fizycznej równy wartości swej szybkości x2 |

Postać poruszająca się z szybkością x3 lub x6 może staranować jakiegoś przeciwnika korzystając z specjalnej akcji walki: obalenia albo odepchnięcia. W takim wypadku trzeba wykonać normalny test trafienia (walka wręcz), a następnie test siły (zwarcia) dla sprawdzenia efektu. Wspomniane specjalne akcje walki w tym przypadku wymagają poświęcenia akcji darmowej, ale postać nie może wspomagać swoich działań za pomocą broni etc. 

Modyfikator obrony
: Postać poruszając się z szybkością x3 otrzymuje modyfikator do obrony równy swej szybkości (czyli wartości współczynnika), a poruszając się z szybkością x6 dwukrotność tego współczynnika do obrony. 

##### Skakanie 

Jeżeli postać się odpowiednio rozpędzi, to może skoczyć w dal na tyle metrów ile wynosi jej 1/2 szybkość. W wzwyż postać może skoczyć na tyle ile wynosi 1/5 jej szybkości. Dzięki akrobatyce można zwiększyć te długości i wysokości. Skakanie należy liczyć jako część ruchu w walce tj. poświęcić na niego tyle akcji ile poświęca się na ruch, którego skakanie jest częścią. Patrz również akrobatyka. 

##### Rzucenie zaklęcia

Postacie zdolne do rzucania czarów mogą to czynić również podczas walki. Niektórych zaklęć nie uda się postaci rzucić podczas walki, gdyż są to ceremonie wymagające wielu czynników i osoba zaangażowana w konfrontację zbrojną nie jest zdolna do ich wykonania. Większość jednak zaklęć została pomyślana tak, aby to podczas walki z nich korzystać. Rzucenie każdego zaklęcia ma w opisie rubrykę "Czas rzucenia", która informuje ile akcji należy poświęcić, aby rzucić zaklęcie.

Więcej informacji o rzucaniu zaklęć znajduje się w rozdziale Czary i Magia.

##### Walka z wierzchowca

Postać znajdująca się na grzbiecie wierzchowca otrzymuje liczne modyfikatory do walki. To jak dobrze postać jeździ/lata na swym wierzchowcu zależy od opanowanego przez postać jeździectwa. Sukcesy w testach pozwalają postaci dokonywać wyczynów podczas jazdy, jak sztuczki akrobatyczne, podnoszenie broni z ziemi podczas jazdy, czy sprawdzać utrzymanie się w siodle, jeżeli coś lub ktoś próbuje postać z niego wybić. 

Jeżeli nie napisano inaczej, to wszystkie akcje związane z jeździectwem postać wykonuje normalnie. Wierzchowiec działa natomiast w turze jeźdźca.

Jeżeli jeździec atakuje postać znajdującą się niżej, to atakowany ponosi karę związaną z przewagą wysokości jeźdźca (kara -5 do obrony fizycznej).

Broń strzelecka
: Jeździec otrzymuje karę do testów ataków dystansowych równą szybkości z jaką porusza się w danej turze wierzchowiec (odpowiednio 1/2 szybkości, szybkość, 3x szybkość, 6x szybkość).

Gonienie uciekającego
: Jeździec może zrównać się z uciekającym (oddalającym się) przeciwnikiem i w konsekwencji wykonać test ataku wobec którego przeciwnik nie będzie miał modyfikatora do obrony wynikającego z szybkości jaką się porusza 

Jazda
: Jeździec nie może wykonać na wierzchowcu kroku (rodzaj ruchu podczas walki). Wierzchowiec przemieszcza się na odległość zgodną ze swoją szybkością, lecz to jeździec poświęca na to odpowiednie akcje. Jeździec po zdanym teście jeździectwa o ST=30 może zmusić wierzchowca do jazdy w opcji ruch poświęcając na to akcję dodatkową, a nie akcję zwykłą. 
 
Obrona jeźdźca
: Jeździec usadowiony w siodle wierzchowca traci premię do obrony zapewnianą przez swoją wartość refleksu i otrzymuje w zamian premię do obrony fizycznej wynikającą z refleksu wierzchowca, ale tylko do wartości nieprzekraczającej poziomu jego umiejętności jeździectwo. Jeździec nie może korzystać z manewru uniku będąc w siodle. 
 
Przewaga wysokości
: Jeździec atakujący cele naziemne otrzymuje modyfikator z przewagi wysokości: +5 do testów ataków bezpośrednich. 

Szarżowanie
: Jeździec wykonujący specjalną akcję walki o nazwie szarża nie musi na nią poświęcać akcji dodatkowej, gdyż to wierzchowiec skupia sie na przemieszczaniu. 

Wsiadanie
: Wymaga poświęcenia akcji cało-rundowej. Postać może jednak szybko wsiąść na wierzchowca zdając test jeździectwa o ST=30. Udany test sprawia, że postać usadowi się na wierzchowcu kosztem akcji zwykłej.

Wypadnięcie z siodła
: Postać, która zostaje wysadzona z siodła lub z niego po prostu upada ponosi obrażenia związane z upadkiem z wysokości, ale do wysokości w metrach wierzchowca (zwykle 2 metry) dolicza się jeszcze 1/2 szybkości z jaką porusza się w danej turze. Postać może obniżyć obrażenia otrzymane w ten sposób zdając test akrobatyki albo jeździectwa o takich samych ST jakie podano w tabelce "Zmniejszenie obrażeń wywołanych upadkiem z wysokości" przy opisie umiejętności akrobatyka, gdzie do wysokości odpowiednio doda się szybkość poruszania sie wierzchowca.

Zsiadanie
: Wymaga poświęcenia akcji zwykłej. Postać może jednak szybko zeskoczyć z wierzchowca zdając test jeździectwa o ST=30. Udany test sprawia, że postać zeskoczyła z wierzchowca na równe nogi kosztem akcja dodatkowa.

##### Wspinaczka 

Wdrapywanie się po stromych zboczach, wchodzenie po linie itp. Z zasady każda postać, która potrafi chodzić potrafi się również wspinać. Postać w ciągu 6 sekund wspina się na wysokość równą 1/4 szybkości (w metrach). W przypadku walki wspinanie się wymaga poświęcenia akcji cało-rundowych. Postać może jednak dzięki umiejętności wysportowanie przyśpieszyć ten sposób poruszania się.

##### Wypicie mikstury

Wypicie mikstury zajmuje postaci 1 akcję cało-rundową (przygotowanie do wypicia mikstury np. odkorkowanie, wstrząśnięcie, pozbycie się pustego pojemnika etc. zawiera się w tej akcji). Dobycie jej jednak z pasa bądź plecaka, wymaga poświęcenia na to odpowiedniej ilości akcji, tak jak opisane to zostało w działaniach na ekwipunku.

#### Specjalne akcje podczas walki 

Poniżej zostały opisane specjalne techniki, którymi może się posługiwać postać podczas walki. Te specjalne techniki są manewrami, bądź specjalnymi atakami. Manewry są to techniki, które działają w całej rundzie, a specjalne ataki są z zasady chwilowe. Postać musi poświęcić ponadto dodatkowe akcje (zwykłe lub dodatkowe), aby konkretna specjalna akcja się powiodła. Trzeba również pamiętać, że wszystkie akcje dodatkowe można wykonać również w akcjach zwykłych. 

Jeżeli jakieś specjalne ataki lub manewry modyfikują tylko konkretny rodzaj działań (np. ruch, atak bezpośredni, atak dystansowy etc.), to postać musi w swej turze zadeklarować ich wykonanie, aby się powiodły.

Niektóre manewry są jednorazowe. Aby można było z nich skorzystać więcej razy w ciągu rundy, to należy "wykupić" je za dostępne akcje większą ilość razy. Niektórych manewrów nie można również łączyć, a to oznacza, że w swej turze postać będzie mogła skorzystać tylko z jednego ze wskazanych. Co do zasady nie można łączyć specjalnych ataków, a to znaczy, że jeden atak może korzystać tylko z efektów jednego specjalnego ataku. Poza tym jeżeli specjalny atak powoduje zmęczenie postaci, to należy je doliczyć dopiero po zakończeniu tej specjalnej akcji.

##### Atak dwiema broniami 

Specjalny atak - akcja zwykła albo taka jak przy wolniejszej broni. Jednoczesny atak wykonany przy pomocy dwóch broni trzymanych w dwóch dłoniach. Postać atakująca w ten sposób podlega modyfikatorowi -10 do testów ataków pierwszej broni i -15 do testów ataków drugiej broni.  

##### Atak wielokrotny

Specjalny atak - 2x tyle akcji ile wymaga normalny atak. Postać wykonuje 3 ataki, miast dwóch. Wszystkie ataki obarczone są modyfikatorem -10 do trafienia i muszą być skierowane w jednego przeciwnika. Jeżeli postać ma do dyspozycji dwie akcje zwykłe i jedną akcję dodatkową, a ponadto korzysta z broni będącej "ciężką" (patrz Ciężka broń w rozdz. 5.1), to wykonanie wielokrotnego ataku wymaga poświecenia akcji cało-rundowej. Postać wykonując ten specjalny atak otrzymuje punkt zmęczenia.

##### Celowanie 

Specjalny atak - akcja dodatkowa. Postać celuje w przeciwnika i otrzymuje modyfikator w wysokości 1/4 percepcji do testu trafienia. Tę specjalną akcję walki można łączyć ze wszystkimi innymi specjalnymi akcjami w turze. Postać musi jednak wykonać atak w następnej akcji po celowaniu, gdyż inaczej cały proces celowania przepadnie.

##### Celowanie w część ciała

Specjalny atak - akcje jak atak. Postać otrzymuje modyfikator -20 do testu trafienia (kumulatywnie -40 w przypadku ataku w głowę), ale w przypadku sukcesu trafienie następuje w wybraną część ciała oponenta.

##### Finta

Specjalny atak - akcja zwykła. Postać może markować cios, a jeżeli przeciwnik nabierze się na sztuczkę, wtedy nie będzie w stanie bronić się przed ciosem. Należy wykonać test sporny prowokacji atakującego z intuicją atakowanego. Jeżeli atakujący wygra, wtedy przeciwnik na potrzeby kolejnego ataku bezpośredniego będzie miał obronę fizyczną w wariancie nieprzygotowany, a co za tym idzie nie będzie mógł unikać i parować tego ataku. Z finty można skorzystać tylko wtedy, gdy atakuje się bronią z cechą lekka lub bronią szermierczą oraz gdy atakowany przeciwnik jest istotą humanoidalną.

##### Obalenie

Specjalny atak - akcje jak atak wręcz. Postać nie atakuje przeciwnika w celu zadania mu obrażeń, ale w celu przewrócenia go. Jeżeli postać trafiła w przeciwnika, to następuje sporny test zwarcia, a sukces postaci oznacza, że przeciwnik został obalony i leży. Niektóre bronie posiadają cechę odrzut, która sprawia, że każde trafienie we wroga należy traktować jako próba obalenia go.

Jeżeli postać próbuje obalić oponenta, na którego przed chwilą zaszarżowała, to otrzymuje modyfikator +5 do testu.

##### Odepchnięcie

Specjalny atak - akcje jak atak wręcz. Postać może odepchnąć wroga od siebie, miast zadawać mu obrażeń.  Aby odepchnięcie się udało postać musi wpierw trafić oponenta, a następnie przeprowadzić sporny test zwarcia. Jeżeli postać w nim wygra to przeciwnik przesunie się na pole, które było za nim (dystans 1 m). 

Odepchnięcie można łączyć z szarżą. Jeżeli postać dodatkowo szarżuje, to może zająć pole na którym był oponent, przed odepchnięciem, pod warunkiem, że pozostał postaci jakiś dystans (ruch), który jeszcze mogła pokonać dzięki szarżowaniu.

##### Ominięcie tarczy

Specjalny atak - akcje jak atak. Postać może przy ataku bezpośrednim wykonać atak, którego przeciwnik nie będzie mógł sparować jakąkolwiek bronią lub tarczą jak również skorzystać z osłaniania się. Test sporny inicjatywy atakujące z karą -20 z testem inicjatywy atakowanego przeciwnika. Wygrana sprawia, że atakowany nie może ataku sparować i osłonić się. Postać wykonując ten specjalny atak otrzymuje punkt zmęczenia.

##### Osłanianie się

Manewr - akcja zwykła. Postać może broni mającej cechę osłona (posiadają ją tylko tarcze) wykorzystać do tego, aby osłonić się przed konkretnym przeciwnikiem przy ataku bezpośrednim albo wszystkim atakującym z danego kierunku przy ataku dystansowym. Wartość osłony działa jak wartość pokrycia przy zbroi, a pancerz tarczy tak jak pancerz zbroi. Osłanianie się dotyczy całego ciała. 

Mając jedną tarczę nie można nią w tej samej turze osłaniać się i parować.

##### Ostrożny atak

Manewr. Postać może skupić się nie na ataku, lecz na parowaniu i unikaniu ciosów wroga. Postać otrzymuje modyfikator -5 do testów ataku i modyfikator +5 do testów parowania i uników. Postać stosując ten manewr otrzymuje punkt zmęczenia.

##### Ostrzał pola

Specjalny atak - akcje jak atak. Postać strzela z broni dystansowej sprawiając, że pocisk spada na pole, na którym stoi oponent. W konsekwencji jest to atak obszarowy, a ST trafienia wynosi 20 plus dwukrotność kary za dystans, tj. w tym wypadku +1 do ST za każdy metr oddalenia. Postać w ten sposób może zaatakować cel oddalony co najwyżej o połowę zasięgu swej broni dystansowej, ale sukces oznacza, że ofiara otrzymuje trafienie w korpus bez żadnych kar do obrażeń z powodu dystansu. Porażka w teście oznacza, że pocisk spada na sąsiednie pole, zgodnie z zasadą rozrzutu, a każde brakujące 5 oddala pole rozrzutu o 1 metr. 

##### Parowanie

Manewr - akcje jak atak - wyczerpanie jednorazowe. Postać nie wykonuje ataku bronią, lecz się za jej pomocą broni. Jeżeli postać zostanie trafiona przez przeciwnika za pomocą ataku bezpośredniego, to może wykonać test sporny z jego wynikiem trafienia, a sukces w nim oznacza, że sparowała atak. 

Wyjątkowo potężny atak może spowodować, że broń/tarcza użyta do parowania ulegnie zniszczeniu, a postać mimo zdania testu parowania otrzyma normalne obrażenia. Patrz niszczenie przedmiotów.

Nie można jednocześnie unikać i parować tego samego ciosu. Postać może jednak w ciągu tury wykorzystać oba te manewry i zużyć ich do uchronienia się przed różnymi atakami.

Mając jedną tarczę nie można nią w tej samej turze osłaniać się i parować.

##### Potężne uderzenie

Specjalny atak - akcje jak atak. Postać może wziąć potężny zamach przy ataku bezpośrednim, a w przypadku trafienia spowodować większe obrażenia.  Postać otrzymuje modyfikator -10 do trafienia, ale siła obrażeń rośnie o jedną kategorię (patrz Siła obrażeń w tym rozdziale). Postać wykonując ten specjalny atak otrzymuje punkt zmęczenia.

##### Przewrócenie

Specjalny atak - akcje jak atak wręcz (lub broni, którą można przewracać). Postać nie atakuje przeciwnika w celu zadania mu obrażeń, ale w celu przewrócenia go. Przewrócenie tym różni się od obalenia, że postać nie korzysta z siły przewracając oponenta, lecz z odpowiedniej techniki (podcina go). Jeżeli postać trafiła w przeciwnika, to następuje sporny test walki wręcz albo władania (wykorzystywanej broni), z zachowaniem równowagi oponenta (test akrobatyki albo zwarcia), a sukces postaci oznacza, że przeciwnik został przewrócony i leży. 

##### Przygotowany atak

Manewr - akcja jak atak - wyczerpanie jednorazowe. Postać wyczekuje z atakiem do momentu, gdy wróg znajdzie się w zasięgu jej broni. Gdy oponent zbliży się na odległość wystarczającą do zaatakowania go, to postać wykona zaplanowany atak. Test ataku postaci i jego skutki następują przed ewentualnym testem ataku przeciwnika i jego skutkami. 

##### Rozbrojenie

Specjalny atak - akcje jak atak. Postać nie atakuje przeciwnika w celu zadania mu obrażeń, lecz wytrącenia jego oręża z dłoni. Jeżeli postać trafiła w przeciwnika, to następuje sporny test zwarcia, a sukces postaci oznacza, że broń została wytrącona z ręki oponenta i spada pod nogi walczących. Jeżeli oponent trzyma broń oburącz, to otrzymuje modyfikator +10 przeciw próbom rozbrojenia. 

##### Szarża 

Specjalny atak - akcja dodatkowa oraz akcja jak przy ataku. Szarża łączy ruch i atak na przeciwnika. Szarżujący przemieszcza się maksymalnie na zasięg szybkości i wykonuje atak w oponenta z modyfikatorem +5. Do następnej tury postać nie może wykonywać uników i parować. 

Szarżująca postać może również rzucić się na przeciwnika miast atakować go bronią. W efekcie tego postać może od razu przejść do zwarcia po sukcesie w teście walki wręcz (pochwyceniu oponenta). Szarżujący, który wygrał w teście zwarcia osiągając wynik o 10 wyższy, niż oponent może sobie zażyczyć, że złapany atakowany przewraca się wraz z nim na ziemię. 

Szarżę można łączyć z próbą obalenia przeciwnika i odepchnięcia go. Jeżeli postać spróbuje przewrócić przeciwnika lub go odepchnąć po szarży, to otrzyma modyfikator do tego testu +5. Jeżeli postać jednocześnie próbuje przepchnąć i przewrócić oponentów to otrzymuje modyfikator do testu z szarży tylko do jednego z tych działań (wybranego). Szarżę można również łączyć z tratowaniem, a wtedy postać otrzymuje modyfikator -5 do testu tratowania (-10 za wtargnięcie na pole przeciwnika oraz +5 za szarżę). Porażka oznacza jednak, że postać automatycznie przewraca się na ziemię. 

##### Tratowanie

Specjalny atak - akcje jak atak i akcje jak ruch postaci. Postać dokonuje wtargnięcia na pole, na którym znajduje się jego oponent. Jest to rodzaj ataku obszarowego. Przeprowadza się sporny test zwarcia. Tratujący otrzymuje modyfikator -10 do tego testu. Sukces w teście oznacza, że wobec tratującego przeciwnik będzie miał obronę nieprzygotowany na potrzeby testu trafienia rozpoczynającego zwarcie. Porażka zaś sprawi, że tratujący będzie musiał zdać test zachowania równowagi o ST równym wynikowi zwarcia przeciwnika, którego z kolei porażka oznacza, że przewraca się on na ziemię.

Postać może połączyć tratowanie z szarżą (będzie to wymagało poświęcenia jeszcze akcji dodatkowej. Postać otrzyma modyfikator z szarży do testu zwarcia z oponentem (kara do testu za wtargnięcie na pole nie znika), ale porażka w tym teście oznacza automatyczne przewrócenie się na ziemię.

##### Trzymanie się

Specjalne. Ta technika polega na tym, że postać trzyma się jakiejś bestii lub innego stworzenia mającego cechę "wielki". Aby skorzystać z tej techniki postać musi zajść przeciwnika o cesze "wielki" od strony, od której niemożliwe będzie, że sięgnie on postać i wciągnie do zwarcia (np. postać znajdzie się przy jego plecach, poza zasięgiem rąk lub na czubku głowy stwora, który nie ma rąk, etc.), a także przez cały czas trwania trzymania mieć przynajmniej jedną wolną rękę.  Postać deklaruje trzymanie się wielkiego przeciwnika, po czym następuje standardowy test walki wręcz o ST = obrona fizyczna. Sukces oznacza możliwość przeprowadzenia testu wysportowania o ST = obrona fizyczna, którego to z kolei sukces oznacza rozpoczęcie trzymania się. 

Postać trzymająca sie przeciwnika musi w każdej turze poświęcać na to akcję zwykłą i zdawać test wysportowania o ST = obronie fizycznej trzymanej bestii, a jeżeli ta się porusza, to do ST należy dodać również najwyższą szybkość z jaką porusza się w danej rundzie. Sukces oznacza, że postać będzie mogła dokonać kilku akcji związanych z trzymaniem się przeciwnika. Postać musi przez cały czas mieć jedną wolną rękę, którą będzie się trzymała bestii, ale jeżeli przeznacza na to dwie ręce, to otrzymuje modyfikator +5 do testów trzymania się (wysportowanie).

Atak - akcja zwykła
: Postać może zaatakować wręcz lub bronią posiadającą cechę: lekka. Wykonuje się dodatkowy test trafienia z modyfikatorem -5 do testu ataku.

Przejście - akcja cało-rundowa (zastępuje akcję zwykłą, którą trzeba normalnie stosować w każdej turze trzymania się)
: Postać może wykonać test wysportowania o ST = obrona fizyczna +20, a w przypadku sukcesu przemieścić się w zasięgu swojej 1/4 szybkości. Zwykle używa się tej techniki, aby znaleźć się w zasięgu głowy bestii lub jakiegoś wysokiego miejsca, z którego można spokojnie jej uciec. 

Rozpoczęcie zwarcia - akcja darmowa
: Na życzenie postać może rozpocząć zwarcie z trzymanym potworem, ale od tego momentu potwór będący w zwarciu z postacią, będzie mógł stosować normalne akcje związane z walką w zwarciu, a powrót do trzymania się będzie już niemożliwy (chyba, że postać wyjdzie ze zwarcia i ponownie rozpocznie trzymanie się). 

Ucieczka - akcja dodatkowa
: Postać może na życzenie puścić się trzymanej bestii i spaść na ziemię. Jeżeli bestia jest odpowiednio wysoka, to postać może również przeprowadzić test zeskakiwania (akrobatyki). Sukces w teście (gdy nie otrzyma sie obrażeń) sprawia, że postać ląduje na nogi i się nie przewraca. Postać może również po prostu puścić się bestii w akcji darmowej, ale wtedy w razie upadku przewróci się, a do testu akrobatyki przeprowadzanego na potrzebę zmniejszenia obrażeń od upadku otrzyma modyfikator -30. 

Wyciągnięcie broni lekkiej lub przedmiotu - akcja dodatkowa
: Postać może wyciągnąć przedmiot trzymany w sakiewce lub przy pasie, ale musi na to poświęcić odpowiednio dodatkową ilość akcji, które są wymagane do tego, aby coś wyciągnąć. 

##### Unik 

Manewr - akcja dodatkowa - wyczerpanie jednorazowe. Postać w momencie zaatakowania może wykonać unik, a tym samym zwiększyć szansę na uniknięcie trafienia. Jeżeli postać zostanie trafiona (przeciwnik osiągnie w teście trafienia przynajmniej wartość jej obrony fizycznej), to może wycofać się na jedno z pól po stronie przeciwnej od strony ataku. W tym celu musi zdać test sporny z testem trafienia. Sukces oznacza, że postać przemieszcza się na sąsiednie pole w zasięgu 1 metra i unika trafienia. Jeżeli jednak w teście otrzyma wynik o 20 wyższy, niż oponent, to przemieszczenie się na sąsiednie pole po stronie przeciwnej do strony ataku będzie tylko fakultatywne. Jeżeli postać nie może wycofać się na wskazane pole, to musi pokonać test trafienia oponenta o 20, aby uniknąć trafienia. Przy atakach dystansowych nie trzeba przemieszczać się na sąsiednie pole nawet, gdy pokona się w teście rywala o 1 punkt. 

Gdyby przed testowaniem uniku postać została trafiona w sposób krytyczny, to ewentualne trafienie krytyczne należy liczyć od wyniku testu uniku, a nie obrony fizycznej atakowanego nawet jeżeli oznaczałoby to gorszy dla postaci rezultat.

Nie można jednocześnie unikać i parować tego samego ciosu. Postać może jednak w ciągu tury wykorzystać oba te manewry. Unik można stosować wobec każdego testu trafienia, czyli takiego, który ma ST = obronie fizycznej postaci. Poza tym unik jest jedną z umiejętności walki, którą rozwija się przez zakup kolejnych poziomów. Test uniku, to test tej umiejętności. Jeżeli postać ma wartość obrony nieprzygotowany, to nie może wykorzystać uniku (chociaż zwykle informacje o tym, są powtarzane przy opisie każdego stanu powodującego nieprzygotowanie). 

##### Walka agresywna 

Manewr - akcje jak atak. Postać może skupić się tylko na ataku i zrezygnować z obrony. Aby można było skorzystać z tego manewru postać musi atakować wroga bezpośrednim atakiem. Do końca swej tury postać będzie miała modyfikator +10 do trafienia, ale nie będzie mogła korzystać z parowania, uniku i jej obrona fizyczna przyjmie wariant nieprzygotowany. Nie można łączyć walki agresywnej z walką defensywną i ostrożnym atakiem.

##### Walka defensywna 

Manewr - akcja zwykła. Postać wybitnie skupia się na obronie. Na czas manewru (do następnej tury) postać otrzymuje modyfikator +5 współczynnika obrony fizycznej, testów parowania i uników. Nie można łączyć walki agresywnej i walki defensywnej.

##### Zabójstwo 

Specjalne. Atak wykonywany przeciw postaci będącej w stanie bezradności. Postać deklaruje, że stosuje zabójstwo względem przeciwnika, a następnie przeprowadza akcję ataku wydłużoną o akcję zwykłą. Jeżeli nastąpi trafienie w ciało, to ofiara otrzymuje zwielokrotnione obrażenia - mnożnik x10, który sumuje się z ewentualnymi trafieniami krytycznymi. Zabójstwo nie jest specjalnym atakiem, dlatego można je łączyć ze wszystkimi specjalnymi atakami. 

##### Zwarcie 

Specjalne. Zwarcie polega na wejściu w bezpośredni kontakt dwóch walczących i zajęciu przez nich dwóch sąsiadujących ze sobą pól. Postać deklaruje wejście w zwarcie z wrogiem, następuje standardowy test walki wręcz o ST = obrona fizyczna. Sukces oznacza rozpoczęcie zwarcia. W pierwszej rundzie zwarcia ofiara w dowolnym momencie, ale tylko raz, może zadeklarować wyrwanie się ze zwarcia i w tym momencie przeprowadzony zostanie test umiejętności, którego sukces dla postaci oznacza, że natychmiast wyrwała się napastnikowi. Ten test wymaga akcji darmowej, ale jest dostępny tylko raz w pierwszej rundzie.

Postacie w zwarciu, aby mogły wykonywać swe akcje, muszą wpierw wygrać z wrogiem test sporny zwarcia. Sporny test stosuje się za każdym razem, gdy któraś z postaci walczących w zwarciu zechce przeprowadzić jedną z poniższych działań. Obrona fizyczna walczących w zwarciu przyjmuje wariant nieprzygotowany względem postaci, które nie uczestniczą w zwarciu. Niektóre działania w zwarciu wymagają poświecenia większej ilości akcji. 

Atak - akcja zwykła
: Postać może zaatakować wręcz lub bronią posiadającą cechę: lekka. Wykonuje się dodatkowy test trafienia z modyfikatorem -5 do testu ataku.

Przejście - akcja cało-rundowa
: Postać może poruszyć się z przeciwnikiem na odległość 1/2 szybkości. 

Przewrócenie - akcja zwykła
: Postać może przewrócić przeciwnika i upaść na niego. Od tego momentu postać dociskająca oponenta do podłoża lub leżąca nim otrzymuje modyfikator +5 do testów zwarcia. 

Powstanie / zrzucenie przeciwnika - akcja zwykła
: Postać może powstać, jeżeli została przewrócona lub zrzucić na bok przeciwnika, jeżeli ten dociska ją do ziemi. Postać po powstaniu nie może wykorzystać darmowego przesunięcia się na odległość 1/2 szybkości, jak jest to możliwe przy normalnym powstawaniu. Kara -5 do testu zwarcia.  

Przyszpilenie - akcja cało-rundowa
: Postać może przyszpilić drugą. Przyszpilona ofiara w zwarciu jest unieruchomiona i jedyne co może czynić w zwarciu to wydostać się z przyszpilenia. Obrona fizyczna przyszpilonego przyjmuje wariant nieprzygotowany.
Postać może wykonać wiele dodatkowych działań przeciw przyszpilonemu: 

Duszenie - akcja cało-rundowa
: Przyszpilonego przyciwnika można dusić. Sukces w teście zwarcia oznacza, że postać zaczyna dusić przeciwnika (patrz Duszenie się w rozdziale Świat przygód). Jeżeli duszący otrzyma w spornym teście zwarcia wynik o 5 większy od przeciwnika, wtedy duszony traci dodatkowo 1 rundę wstrzymania oddechu. Duszony może przerwać duszenie jeżeli wyrwie się z przyszpilenia. 

Spowodowanie bezradności - akcja cało-rundowa
: U przyszpilonego przeciwnika mozna spowodować bezradność. Sukces w teście zwarcia oznacza, że do końca rundy jeżeli ofiara nie zakończy przyszpilenia, to będzie względem osób nie uczestniczących w zwarciu uważana za bezradną (patrz Stan bezradności).

Rzucanie zaklęć - różnie
: Postać może rozpocząć rzucanie czaru pod warunkiem, że nie ma on komponentu: G lub R, a postać posiada inne czynniki pozwalające rzucić zaklęcie. 

Uciszenie - akcja zwykła
: Przeciwnik postaci nie będzie mógł korzystać z mowy (mówić, krzyczeć) do chwili wygrania następnego testu zwarcia.

Wyciągnięcie broni lekkiej lub przedmiotu - akcja zwykła
: Postać może wyciągnąć przedmiot trzymany w sakiewce lub przy pasie, ale musi na to poświęcić odpowiednio dodatkową ilość akcji. 

Wyjście ze zwarcia - akcja zwykła
: Postać może wyjść ze zwarcia.

Jeżeli w zwarciu po jednej stronie uczestniczy więcej niż jedna osoba, wtedy otrzymują oni sumaryczny modyfikator do zwarcia równy sumie ich wartości umiejętności zwarcie, a poza tym każdy może niezależnie przeprowadzać akcje.