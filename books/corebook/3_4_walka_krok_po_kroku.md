### Walka - krok po kroku

W niniejszym podrozdziale została opisana sekwencja walki krok po kroku, czyli tak jak ona wygląda od rozpoczęcia do zakończenia. Walką nazywane jest starcie zbrojne przynajmniej dwóch postaci, które rozpoczyna się w momencie, gdy któraś strona zostanie zaatakowana. Mechanicznie można rozdzielić dwa rodzaje walk - pojedynek i bitwę. Różnica polega na tym, że w pojedynku uczestniczą dwie postacie, a w bitwie wiele postaci. Domyślnie każde starcie jest bitwą, a MG zasad pojedynku powinien używać tylko przy specjalnych okazjach, gdyż wymagają one większej ilości rzutów, co przekłada się na wydłużenie takiego starcia, a poza tym wymaga kontrolowania większej ilości rzeczy. Dla wygody i płynności rozgrywki poleca się stosowanie zasad bitwy.

#### Bitwa

##### Krok 1 - Runda zaskoczenia {#header-bitwa-krok-1-runda-zaskoczenia}

Czasami podczas walki jedna strona wykazuje się niezwykłą przebiegłością i atakuje nieprzygotowanego na atak przeciwnika. Taki atak nazywany jest rundą zaskoczenia, gdyż atakujący ma czas jednej całej rudny, na to, aby przeprowadzić działania bez możliwości spotkania się z odpowiedzią atakowanego. 

Podczas rundy zaskoczenia tury mają tylko i wyłącznie postacie atakujące, a to oznacza, że przez całą rundę atakowany nie może deklarować (i tym bardziej podejmować) żadnych działań. 

Atakujący może wykorzystać normalną liczbę dostępnych mu akcji (dwie akcje zwykłe, jedną akcję dodatkową i wszystkie możliwe akcje darmowe), a wszyscy zaatakowani mają obronę fizyczną w wariancie nieprzygotowany, gdyż podczas rudny zaskoczenia są zbyt zaskoczeni, aby móc nawet przygotować się do obrony. 

Gdy już wszyscy atakujący zakończą swoje akcje atakowani muszą zdać test opanowania o ST=20, gdyż w przeciwnym razie będą zaskoczeni także w kolejnej rundzie (i tak do uzyskania pierwszego odpowiedniego wyniku).

##### Krok 2 - Inicjatywa

Pierwszą rzeczą podczas walki jest dokonanie testu inicjatywy. Postaci, które uzyskały najwyższe wyniki w tym teście będą podczas walki jako pierwsze deklarowały swe akcje i sprawdzały ich rezultaty.

Remisy należy rozstrzygać na korzyść Bohaterów, a w przypadku ich remisów na korzyść tego, który ma wyższy refleks. W przypadku remisu i w tym punkcie należy pierwszeństwo przyznać Bohaterowi z wyższym poziomem umiejętności inicjatywa, a jeżeli i to nie pomoże, to należy ustalić losowo kolejność.

MG kontroluje podczas walki poczynania przeciwników Bohaterów. Zwykle zdarza się, że wielu przeciwników ma podobny test inicjatywy. Praktyczniejsze jest wykonanie jednego testu za wszystkich przeciwników Drużyny, którzy mają taki sam modyfikator testu, niż dokonywanie testu dla każdego z nich oddzielnie. Dzięki temu MG może w jednej chwili zająć się wszystkimi (lub niemal wszystkimi) walczącymi po jednej stronie, bez ryzyka, że kogoś pominie. 

Punkty zmęczenia i wyczerpania nie obniżają wyniku inicjatywy uzyskanego przed ich uzyskaniem

##### Krok 3 - Tura

Moment, w którym postać rozpoczyna deklarowanie swych akcji i sprawdzanie ich rezultatów nazywany jest turą. Każdy z walczących ma jedną turę podczas rudny, niezależnie od przysługujących mu akcji. Kolejność rozpoczynania się tur określa wynik inicjatywy - od postaci mających najwyższe wyniki, do tej, która miała najmniejszy. 

Podczas tury postać może wykonać działania trwające dwie akcje zwykłe oraz jedną akcję dodatkową i może również wykonać wiele akcji darmowych.  

Mimo tego, że mechanicznie tury są wykonywane kolejno, zgodnie z porządkiem inicjatywy, to w czasie rzeczywistym wszystkie one odbywają się w ciągu jednej chwili. 

##### Krok 4 - Akcje, ataki, obrażenia {#header-bitwa-krok-4-akcje-ataki-obrazenia}

To co postacie mogą wykonywać podczas swych tur, czyli jakie akcje mogą podejmować zostało opisane w rozdziale 5.3 Akcje podczas walki. Po zadeklarowaniu każdej akcji należy sprawdzić jej rezultat, co najczęściej oznacza przeprowadzenie testu związanego z akcją. 

Niektóre akcje, jak np. ataki powodują obrażenia. Jeżeli w ataku trafiony został przeciwnik, to należy wykonać test obrażeń i sprawdzić jakie otrzymał obrażenia. Jeżeli ten przeciwnik miał na sobie pancerz (zbroję lub posiadał naturalny pancerz), wtedy od obrażeń należy odjąć wartość pancerza, ale tylko wtedy, gdy trafienie nastąpiło w miejsce chronione zbroją (albo naturalnym pancerzem). W niektórych przypadkach ataki mogą chybić celu, atakowany może wykonać unik lub sparować uderzenie. Jeżeli jednak został trafiony w pancerz, a wartość redukcji jest większa od wartości obrażeń, to wtedy i tak nie otrzyma on obrażeń. We wszystkich innych wypadkach, gdy jednak nastąpiło trafienie, a obrażenia nie zostały zredukowane, należy sprawdzić czy wartość wytrwałości została przekroczona, a jeżeli została to ile razy.

Jeżeli wytrwałość została przekroczona jednokrotnie, tzn. postać otrzymała obrażenia większe od wartości wytrwałości, ale mniejsze niż 2x wytrwałość, to postać otrzymała ranę. Jeżeli wartość obrażeń jest większa od 2x wytrwałość, to postać otrzymała dwie rany etc. 

Każda rana będzie generowała 1 pkt. obrażeń w ciągu 10 minut, chyba że zostanie opatrzona, a także będzie powodowała 2 punkt wyczerpania i efekt zależny od miejsca w którym powstała.

Jeżeli natomiast w wyniku obrażeń postać utraciła tyle samo lub więcej punktów życia, niż posiada, to w tym momencie ponosi śmierć. Czyli, gdy punkty życia spadną do 0 lub mniej, to postać umiera.

##### Krok 5 - Kolejna runda {#header-bitwa-krok-5-kolejna-runda}

Po wykorzystaniu wszystkich swych akcji dostępnych w turze, postać kończy swą turę i rozpoczyna ją kolejna postać, która miała kolejny najwyższy wynik inicjatywy. Jeżeli natomiast wszystkie postacie zakończyły swe tury w rundzie, to rozpoczyna się nowa runda i trzeba powrócić do kroku trzeciego z zachowaniem kolejności ustalonej w kroku 2.

#### Pojedynek

Pojedynek korzysta z takich samych zasad jak bitwa z kilkoma wyjątkami. Po pierwsze w każdej rundzie należy dokonywać testu inicjatywy, a po drugie rozdzielony został etap deklarowania akcji i sprawdzania akcji.  

##### Krok 1 - Runda zaskoczenia

Jeżeli jedna strona zaatakowała drugą, to może wykonać normalną rundę zaskoczenia, która zakończy się koniecznością przeprowadzenia przez zaatakowanego testu opanowania o ST=20, którego porażka oznacza, że atakujący ma kolejną rundę zaskoczenia. Zwykle atakowany jednak umiera w tej rundzie. 

##### Krok 2 - Inicjatywa i deklarowanie akcji niższego inicjatywą

Każdy z walczących przeprowadza test inicjatywy, a następnie ten, który ma niższy wynik deklaruje jakie akcje wykona podczas swojej tury. Deklarację wykonania akcji musi poznać postać o wyższej inicjatywie. 

##### Krok 3 - Deklarowanie i wykonywanie akcji obu walczących

Po tym jak postać o wyższej inicjatywie pozna deklaracje akcji przeciwnika, to sama deklaruje swoje akcje i je wykonuje. Gdy postać zakończy wykonywać swoje akcje, a oponent przeżyje, to dopiero wtedy postać o niższej inicjatywie będzie mogła wykonać zadeklarowane akcje. 

##### Krok 4 - Akcje, ataki, obrażenia

Przebieg tego kroku jest analogiczny jak przy bitwie, z tą różnicą, że akcje jednej strony zostały zadeklarowane już wcześniej. 

##### Krok 5 - Kolejna runda

Po tym jak postać o gorszej inicjatywie wykona wszystkie swoje akcje rozpocznie się nowa runda, którą należy rozpocząć od nowego testu inicjatywy, czyli innymi słowy następuje powrót do kroku drugiego. Postać z gorszym wynikiem będzie musiała zadeklarować swoje akcje, a następnie postać z lepszym wynikiem zadeklaruje i od razu wykona swoje akcje. Testowanie inicjatywy na początku rundy będzie towarzyszyło postaciom do końca pojedynku.