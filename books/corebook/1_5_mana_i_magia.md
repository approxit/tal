### Mana i magia

W świecie Tales and Legends magia jest tak rzeczywista jak chleb, dotyk bliskiej osoby, czy promienie słońca padające na twarz. Nie jest ona jednak tak powszechna, a przez to tajemnicza i dla niedoświadczonych bardzo niebezpieczna. Większość rządów reglamentuje magię, a czarodzieje najczęściej albo służą władzy, albo są paleni na stosach. Każda postać opisana jest dwiema statystykami, które dotyczą magii, a są nimi: mana i obrona magiczna.

Mana
: Inteligencja x2 + 10 - Jest to energia magiczna, którą dysponuje postać. Manę można odnawiać dzięki medytacji, przedmiotom magicznym, miksturom i innym czynnikom. Za punkty many postać może rzucać zaklęcia lub zasilać przedmioty magiczne, które posiada.

Obrona magiczna
: Wola +10 - Określa jak trudno jest zaczarować postać za pomocą magii. Wartość ta określa jak bardzo postać jest odporna na niepożądane przez nią skutki magiczne. Każda postać może dobrowolnie obniżyć wartość swej obrony magicznej do wartości 1 na rundę, gdy poświęci na to akcję cało-rundową.

#### Mana

Jest to energia magiczna, która drzemie w każdej osobie żyjącej na świecie i w wielu istotach, które nie posiadają osobowości.

Mana jest jednym ze współczynników, który wyznaczany jest przez wartość inteligencji postaci. Jeżeli postać nie może mieć wartości inteligencji, to nie będzie miała również many. Mana jest związana z magią i wzorcem. Wspomniany wzorzec (tudzież wzór), to koncepcja według której wszystko co jest posiada swoisty zapis, z którego to wynika to, że coś istnieje i jak istnieje, a także w zasadzie to jak istniało i jak będzie istniało. Punkty many określają to jak postać będzie mogła wpływać na wzory rzeczy dookoła siebie, ale przede wszystkim - jak będzie mogła wpływać na swój wzorzec.

#### Wykorzystanie many

Many używa się na kilka sposobów. Każdy z tych sposobów polega na złączeniu swego wzoru z innym wzorem lub dokonania zmiany w już istniejącym wzorze. Mana jest więc tą siłą, która wpływa na wzór.

Dostrojenie
: Pod tą nazwą kryją się trzy rzeczy - dostrojenie do miejsca, dostrojenie do przedmiotu i dostrojenie do zdolności. Dostrojenie polega na tym, że na czas jego trwania postać traci pewną ilość punktów many, których nie będzie mogła odnowić do czasu rozerwania dostrojenia. Niektóre dostrojenia są permanentne (np. zdolności), a inne mogą trwać ledwo chwilę (np. dzienne dostrojenie do miejsca). Aby można było dostroić się do czegokolwiek, to postać wpierw musi opanować na 1 poziomie umiejętność: Wiedza tajemna. Bez tej minimalnej wiedzy dostrojenie się nie jest możliwe. Sam proces dostrojenia się nie wymaga mocy magicznej od postaci, czy zdolności rzucania zaklęć, chociaż takie moce bardzo ułatwiają proces dostrojenia (np. postać wie ile "punktów" many potrzeba do dostrojenia, czy na czym ono dokładnie polega).

Dostrojenie do miejsca
: W niektórych miejscach moc postaci znacząco wzrasta, a jeżeli to następuje, to mamy do czynienia z miejscem mocy. Do miejsc mocy można się dostroić, aby zapewniały one korzyści z nich płynące nawet po ich opuszczeniu. Aby przerwać dostrojenie do miejsca postać musi do niego wrócić, ale zostanie ono również samoistnie rozerwane, gdy minie rok i jeden dzień od jego dokonania (chyba, że opis danego dostrojenia wskazuje co innego).

Dostrojenie do przedmiotów
: W świecie Tales and Legends magiczne przedmioty raczej nie leżą na ulicach, a Bohaterowie zapewne nie znajdą ich schowanych w beczkach jakiejś chłopskiej piwnicy. Magiczne przedmioty należą do rzadkości i wielkie szczęście ma ten Bohater, który jakiś zdobędzie. Najwięksi jednak śmiałkowie podróżujący po świecie wystarczająco długo są zdolni zdobyć nawet kilka magicznych przedmiotów. W opisie każdego z magicznych przedmiotów zawarte zostały informacje o jego działaniu. Do większości magicznych przedmiotów postać musi się dostroić, aby otrzymać moc. Każdy poziom dostrojenia wymaga od postaci poświęcenia odpowiedniej liczby punktów many, który odzyskać będzie można dopiero po zakończeniu lub przerwaniu dostrojenia. Przy opisie każdego magicznego przedmiotu podano ile punktów many jest wymaganych do dostrojenia. Czasami dostrojenie wymaga również specjalnych działań od postaci, takich jak np. poznanie odpowiedniego zaklęcia lub wykonanie jakiegoś czynu. Oczywiście wymagania te trzeba spełnić, aby dalsze dostrojenie było w ogóle możliwe. Przerwanie dostrojenia zwykle jest możliwe po straceniu kontaktu z danym przedmiotem, chociaż w niektórych przypadkach dostrojenie jest czasowe i należy je odtwarzać.

Dostrojenie do zdolności
: Istnieje szereg zdolności, które nazywane są zdolnościami wzorca. Zdobywając je postać zmienia swój wzorzec, a ten, aby się utrzymać potrzebuje many. Postać dostrajając się do tych zdolności traci w stały sposób pewną ilość punktów many tj. nie może ich odzyskać w żaden normalny sposób dopóki trwa dostrojenie, a te w zasadzie, w żaden sposób nie może zostać przerwane. Innymi słowy - raz poświęcona pula many na dostrojenie do zdolności jest poświęcona permanentnie, a jedyne co może ją zmniejszyć jest uzyskanie specjalnych cech, zdolności, przedmiotów, itp., które zmniejszą ilość tych punktów doświadczenia.

Rzucanie czarów
: Czarujący najczęściej wykorzystują manę przy rzucaniu zaklęć, czyli wpływaniu na wzorzec otaczającego ich świata za pomocą swojej woli. W opisie każdego zaklęcia podane zostały informacje o tym jaki postać musi ponieść koszt, aby rzucić dane zaklęcie. Brak odpowiedniej ilości many sprawi, że zaklęcia najzwyczajniej nie będzie można rzucić.

Wykorzystanie zdolności i cechy
: Niektóre cechy lub zdolności działają w sposób czynny tylko wtedy, gdy zostaną uruchomione przez postać. W tym celu niekiedy należy poświęcić punkty many. Jeżeli postać nie ma ich odpowiedniej ilości, wtedy wspomniane zdolności i cechy najzwyczajniej nie działają.

#### Odnawianie many

Wykorzystany potencjał many odnawia się z czasem, chociaż można ten proces przyśpieszyć.

Alchemia/Magia
: Wypicie specjalnych mikstur, skorzystanie z magicznych przedmiotów lub zadziałanie specjalnej magii powoduje odnowienie utraconych punktów many. Ilość tak odnowionych punktów many została podana w opisie danego czynnika, który odnawia manę.

Medytacja
: Jeżeli postać medytuje (modli się, kontempluje itp.) w spokoju przez godzinę to odnawia dodatkowo tyle utraconych punktów many ile wynosi jej 1/2 woli.

Pełny sen
: Jeżeli postać odbędzie pełen sen (patrz rozdz. 4.3 Trudności życia w Świecie Przygód), to po jego zakończeniu odnowi się postaci ilość punktów many równa jej woli.

#### Obrona magiczna

To współczynnik, który określa odporność na magię danej istoty albo przedmiotu. Aby dane zaklęcie zadziałało bezpośrednio na dany cel musi przełamać jej obronę magiczną, co oznacza osiągnięcie w teście mocy magicznej (umiejętność) wynik przynajmniej równy obronie magicznej (najczęściej).

Magia działa na cel w ten sposób, że dokonuje zmiany wzorca - i tylko taki sposób działania jest działaniem bezpośrednim. Magia może jednak wytwarzać w świecie jakiś efekt, który to dopiero zadziała na cel, a wtedy obrona magiczna nie będzie w ogóle brana pod uwagę, gdyż co należy podkreślić - **wskazuje ona jak dany cel jest bezpośrednio odporny na zmianę swego wzorca**.

Przedmioty nie-magiczne mają obronę magiczną równą 10, istoty żywe 15 albo jeżeli posiadają wartość atrybutu woli, to 10 + wola (ale nie mniej, niżby wola miała wartość 10).