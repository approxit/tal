### 15.3 Krok 3: Rozdzielenie punktów atrybutów

Każda postać posiada 8 atrybutów, których początkowa wartość mieści się w przedziale 1-20. Obowiązuje zasada, że im wyższa wartość danego atrybutu, tym postać jest lepsza. Po wybraniu wartości danego atrybutu należy zastosować ewentualne premie lub kary do danego atrybutu, które wynikają z rasy postaci i ewentualnie jej cech dodatkowych (patrz dalej). Jeżeli jakaś rasa ma karę do atrybutu, to postać musi wybrać wartość początkową tego atrybutu przynajmniej o 1 większą, niż wynosi kara, tak aby po jej zastosowaniu postać miała wartość danego atrybutu przynajmniej 1. 

W prezentowanej tabelce po lewej stronie wymieniono wartości atrybutów od 1 do 20, a po stronie prawej koszt zakupu danego atrybutu za punkty. Wartości atrybutu od 1 do 4 nie zmniejszają, lecz zwiększają pulę punktów możliwą do wydania, a wartość 5 jest wartością graniczną i nic nie kosztuje.

Nad wyborem wartości atrybutów należy się zastanowić trochę dłużej, gdyż w wielu przypadkach możliwe będzie, że z uwagi na zbyt niską wartość jakiegoś atrybutu postać poniesie śmierć lub kalectwo. Warto w tym momencie przypomnieć zasady co dzieje się z postacią, gdy wartość jej atrybutu zostanie przez jakiś czynnik obniżona do 0.

Refleks, Siła i Zręczność, gdy zostaną obniżone do 0 powodują, że postać jest całkowicie sparaliżowana. Może mieć ona świadomość otaczającego jej świata, ale nie jest absolutnie zdolna do wykonania jakiegokolwiek ruchu. 

Charyzma, Inteligencja i Percepcja, gdy zostaną obniżone do 0 powodują, że postać zapada w śpiączkę i traci świadomość. Nie można postaci w żaden sposób zbudzić z tej śpiączki.  

Kondycja i Wola, gdy zostaną obniżone do 0 powodują śmierć. Serce postaci przestaje bić z powodu osłabienia organizmu lub zniwelowania woli życia.

Postać Gracza może mieć atrybuty zakupione za 100 punktów, gdy inne postaci w świecie mają atrybuty zakupione za punkty z przedziału 60 - 100. Po prostu Bohater, aby być "bohaterem" musi być trochę lepszy od przeciętnego śmiertelnika.
 
[Punktowe ustalenie wartości atrybutu]
| Wartość atrybutu | Koszt danej wartości atrybutu w punktach |
| ---------------- | ---------------------------------------- |
|  1               | +6                                       |
|  2               | +4                                       |
|  3               | +2                                       |
|  4               | +1                                       |
|  5               |  0                                       |
|  6               |  1                                       |
|  7               |  2                                       |
|  8               |  3                                       |
|  9               |  4                                       |
| 10               |  5                                       |
| 11               |  7                                       |
| 12               |  9                                       |
| 13               | 11                                       |
| 14               | 13                                       |
| 15               | 15                                       |
| 16               | 18                                       |
| 17               | 21                                       |
| 18               | 24                                       |
| 19               | 27                                       |
| 20               | 30                                       |
	
Jeżeli po tym etapie pozostały postaci "niewydane" punkty, to może wymienić je na doświadczenie. Każdy punkt, który nie został wydany na atrybuty, oznacza dodatkowe 100 punktów doświadczenia (początkowego). Za doświadczenie początkowe można zakupić zdolności wrodzone i kulturowe, a one zawsze kosztują 1000 punktów doświadczenia początkowego. Niewykorzystane doświadczenie początkowe zamienia się na normalne punkty doświadczenia (patrz dalej).

Wartości atrybutów winno się wprowadzić na kartę, a następnie na ich postawie obliczyć wynikające z nich wartości współczynników. Niektóre współczynniki są modyfikowane przez premie lub kary rasowe, co powinno być również uwzględnione.

W późniejszych etapach postać będzie mogła zwiększać wartość swoich atrybutów kosztem doświadczenia. Nie będzie to tanie rozwiązanie, ale dzięki niemu można zwiększać wartości wszystkich atrybutów w nieskończoność (chociaż prędzej, czy później doświadczenia i tak zabrania, albo i życia, aby je zdobywać).