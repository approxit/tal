### Terminologia podstawowa

W poniższym podrozdziale wyjaśnione zostały najczęściej pojawiające się w podręcznikach Tales and Legends pojęcia.

#### Akcja

Każda postać, aby zrealizować jakieś działanie musi poświęcić na nie odpowiednią ilość czasu i odpowiednio się na nim skupić. Ten stosunek czasu i skupienia w mechanice nazywany jest akcją. Istnieją następujące akcje:

Cało-rundowe
: wymagają poświęcenia całej tury postaci.

Zwykłe
: wymagają poświęcenia dość sporo uwagi i czasu na ich wykonanie.

Dodatkowe
: wymagają poświęcenia niewielkiej ilość uwagi i niewiele czasu. Wszystkie akcje dodatkowe postać może wykonać w akcjach zwykłych, lecz nie odwrotnie.

Darmowe
: nie wymagają istotnego dla realizacji rundy czasu, a skupienie, którego wymagają jest nieistotne.

Jeżeli nie napisano inaczej postać może w ciągu tury wykonać jedną akcję cało-rundową, bądź mieć do dyspozycji dwie akcje zwykłe i jedną dodatkową. W pierwszym i drugim przypadku przysługuje postaci nieograniczona ilość akcji darmowych, chyba że w ich opisie pojawia się coś innego.

#### Atrybuty

Są to wartości odpowiadające za możliwości postaci. W systemie istnieje 8 atrybutów:

Charyzma (Ch)
: Odpowiada za elokwencję postaci, jej urodę, przebojowość i siłę osobowości. Działania oparte o charyzmę dotyczą prowadzenia konwersacji i wywierania wpływu na emocje oraz uczucia innych osób, a także możliwości artystyczności postaci.

Inteligencja (In)
: Odpowiada za potencjał intelektualny, zdolność uczenia się i pojmowania pojęć. Działania oparte o inteligencję związane są z wiedzą, nauką, logicznym myśleniem, efektywnym wykonywaniem czynności oraz przetwarzaniem informacji.

Kondycja (Ko)
: Odpowiada za wytrzymałość, wytrwałość i siły witalne postaci. Działania oparte o kondycję dotyczą długotrwałego wysiłku fizycznego, opieraniu się czynnikom środowiska zewnętrznego oraz odporności na działania zakłócające fizjologię postaci.

Percepcja (Pe)
: Odpowiada za bystrość postaci, jej zmysły i intuicję. Działania oparte o percepcję związane są z czułością zmysłów postaci, jej roztropnością, postrzeganiem przestrzennym i sprytem.

Refleks (Re)
: Odpowiada za koordynację ruchową całego aparatu mięśniowego i szybkość reakcji na bodźce. Działania oparte na refleksie dotyczą elastyczności ruchów i gibkości postaci, a także jej odruchów instynktownych lub bezwarunkowych.

Siła (Si)
: Odpowiada za kulturę fizyczną postaci i jej masę mięśniową. Działania oparte o siłę dotyczą zdolność postaci do krótkotrwałego wysiłku fizycznego, sprawność mięśni i możliwości siłowe.

Wola (Wo)
: Odpowiada za samokontrolę psychiczną i psychofizyczną. Działania oparte na woli dotyczą panowania nad swoimi odczuciami fizycznymi i psychicznymi, opieraniu się manipulacji emocjonalnej i magicznej, a także kontrolowaniu własnych popędów.

Zręczność (Zr)
: Odpowiada za zdolności manualne postaci, precyzję z jaką wykonuje czynności i koordynację zmysłów z dłońmi. Działania oparte na zręczności dotyczą pojedynczych ruchów rękoma lub ciałem, a także ruchów nad którymi postać się wyraźnie skupia.

Podwyższanie atrybutów
: Postać może podwyższyć wartość każdego ze swoich atrybutów, co wymaga poświęcenia pewnej ilości punktów doświadczenia. Każdy z atrybutów należy rozwijać w sposób indywidualny. Pierwsze podwyższenie atrybutu kosztuje 2000 punktów doświadczenia, drugie 3000, trzecie 5000, a każde kolejne kosztuje tyle punktów doświadczenia ile wynosi suma dwóch poprzednich podwyższeń.

Dzielenie i mnożenie wartości atrybutu
: W niektórych przypadkach (bądź testach) należy brać pod uwagę mniejszą lub większą wartość atrybutu. Jeżeli występuje mnożnik, to należy zastosować zwielokrotnioną wartość atrybutu, a przy dzieleniu odpowiednio ją podzielić. W mechanice TaLa wartości można dzielić do 1/2, 1/4 bądź 1/8 bazowej wartości. Liczenie 1/4 wartości odbywa się w trochę inny sposób, niż sugerowałaby to matematyka. Aby uzyskać wartość 1/4 atrybutu należy wpierw określić 1/2 atrybutu, a w przypadku niepełnej liczby zaokrąglić ją zgodnie z zasadami matematyki. Następnie należy podzielić 1/2 wartości atrybutu na 2, przez co uzyska się wartość 1/4 atrybutu. Należy ten wynik również zaokrąglić zgodnie z zasadami matematyki. Innymi słowy uzyskanie wartości 1/4 to wykonanie dwóch dzieleń (głównej wartości przez 2, a następnie tego wyniku przez 2), a uzyskanie wartości 1/8 to wykonanie trzech dzieleń (głównej wartości przez 2, następnie wyniku tego dzielenia przez 2, a na końcu tego ostatniego wyniku przez 2).

Metody tej trzeba pilnować, gdyż niektóre wartości, gdy podzieli się je od razu przez 4 i zaokrągli dadzą inny wynik niż, gdy wpierw się je podzieli na 2 (i zaokrągli), a następnie ponownie podzieli na 2 (i zaokrągli). Metoda ta ma na celu wyeliminowanie sytuacji w której postać w wyniku uzyskania 1/4 albo 1/8 wartości swego atrybutu miała go o wartości 0. Patrz również Obliczenia.

[Przykład dzielenia wartości atrybutów]
| Wartość atrybutu | 1/2 wartości | 1/4 wartości | 1/8 wartości |
| ---------------- | ------------ | ------------ | ------------ |
{#tabela-przyklad-dzielenia-wartosci-atrybutow .long-table}

#### Automatyczna porażka albo sukces w teście

Postać na życzenie może dowolny swój test zakończyć porażką. Osiąganie wysokich wyników w testach jest przywilejem postaci Graczy, a nie ich obowiązkiem. Porażkę należy zadeklarować przed wykonaniem testu.

Jeżeli test niczego nie wnosi do przygody, a porażka w nim nie będzie tworzyła niebezpieczeństwa dla życia, mienia etc., to należy przyjąć, że postać odnosi w nim automatyczny sukces. Podczas gry nie powinno się mnożyć testów ponad potrzebę, gdyż ważniejsze od nich są ciągłość narracji i wczucie się w klimat gry.

#### Gracz i Mistrz Gry

Gracz
: Jest to osoba ze świata rzeczywistego, która bierze udział w grze Tales and Legends, a nie jest w danej chwili.

Mistrz Gry
: To osoba odpowiedzialna za prowadzenie gry. W hierarchii osób uczestniczących w grze "MG" jest najwyżej, gdyż to do niego należy zawsze ostatnie zdanie w kwestiach spornych.

#### Kampania, Scenariusz i Sesja

Sesja jest jednorazowym spotkaniem Graczy z Mistrzem Gry, którzy w ramach spotkania grają w grę (w tym wypadku Tales and Legends). Sesja kończy się w momencie, gdy zarządzi to MG, a dzieje się to w chwili, gdy uczestnicy gry rozchodzą się lub robią dłuższą przerwę w grze.

Podczas sesji realizowany jest scenariusz, czyli opracowany przez Mistrza Gry ciąg zdarzeń pewnych lub prawdopodobnych, które będą mogli gracze rozegrać w ramach spotkania lub kilku spotkań tj. jednej sesji lub wielu sesji. Scenariusz ma zwykle prócz tytułu jeden motyw główny, który jest w zamyśle MG celem danej gry, a czy zostanie on zrealizowany zależy w zasadzie tylko od intencji Graczy.

Kilka scenariuszy, których motywy są ze sobą związane tworzy kampanię. Kampania jest więc ciągiem następujących po sobie scenariuszy, połączonych wątkami fabularnymi. Nie istnieje jednak powód dla którego w ciągu jednej sesji nie miałoby rozegrać się jednego scenariusza, który jako zamknięta opowieść byłby jednocześnie całością kampanii.

#### Kostki

Kostkami wykonuje się testy. Podstawową kostką jest k20, której używa się przy testach atrybutów i umiejętności. Czasami trzeba jednak korzystać z innych kostek k4, k6, k8, k10, k12.

Mogą występować również inne zestawienia kostek (np. przy testach obrażeń). Należy wtedy rzucić wszystkimi kostkami, a wyniki z nich zsumować. Poza tym mogą pojawić się pewne abstrakcyjne kostki jak np. k100, czy k1000. W pierwszym wypadku należy wykonać test dwóch kostek k10, z czego pierwsza będzie ustalała liczbę dziesiątek, a druga liczbę jedności. Wynik 00 (lub 10 i 10) oznacza, że w teście wypadło 100. Test k1000 wygląda analogicznie, z tym, że pierwsza kostka ustala liczbę setek, a wynik 000 (lub 10, 10 i 10) oznacza wynik 1000.

#### Modyfikator, premie, kary, wartość umiejętności i wartość testu

Modyfikator
: Jest to wartość zmieniająca daną statystykę lub test w sposób chwilowy. Modyfikatorami mogą być zarówno premie jak i kary do testów. Dzielą się one na warianty, w zależności od swego rodzaju/źródła. Przeciwne modyfikatory znoszą się nawzajem z zasady punkt za punkt. Kary zostają w mechanice wpisane zawsze z minusem przed daną wartością, aby łatwiej było spostrzec, że są to właśnie kary i mają daną wartość. Modyfikator dodatni nazywa się premią, gdy jest permanentny, a po prostu modyfikatorem, gdy jest czasowy. Kary do testów są czasowe albo permanentne, co wynika z ich opisów.

Premia
: Jest to wartość, którą dodaje się zawsze do wyniku testu lub współczynnika. Jeżeli nie napisano inaczej, premia jest zawsze aktywna. Premia jest zwykle wynikiem zdolności i cech, które posiada postać.

Kara
: Jeżeli wartość, która zmienia współczynnik lub test jest ujemna, to nazywa się ją karą. Kara i premia działają tak samo i znoszą się punkt za punkt, gdy dotyczą tego samego. Różnią się tylko tym, że premia jest dodatnia, a kara ujemna.

Wartość umiejętności
: Każda umiejętność zależy od jakiegoś atrybutu, który ma zawsze jakąś wartość. Poza tym umiejętności mają swoje poziomy, zawierają synergię z innych umiejętności lub premie ze zdolności i cech. Suma wartości atrybutu od którego zależy umiejętność, poziomu umiejętności, synergii do umiejętności oraz premii i kar do tej umiejętności nazywa się wartością umiejętności. W mechanice zwraca się uwagę na ten parametr, gdy tworzy się wymagania jakichś zdolności lub cech, a postać może dojść do nich na różne sposoby (rozwijając umiejętność, atrybut, czy zdobywając odpowiednie premie).

Wartość testu
: Jeżeli coś jest umiejętnością, to znaczy, że można przeprowadzić tego w odpowiednich warunkach test. Test do rzut kostką k20 i dodatnie (albo odjęcie w przypadku ujemnego) wartości testu. Na wartość testu składają się: wartość atrybutu od którego zależy test, poziom umiejętności, premie/kary do umiejętności, w tym synergia z innych umiejętności (czyli "wartość umiejętności"), a także modyfikator wynikający z okoliczności, które wpływają na test.

#### Obliczenia

Jeżeli wynik jakiegoś testu należy zaokrąglić, robi się to zgodnie z regułami matematyki, chyba, że opis stanowi inaczej. Wartości 1, 2, 3, 4, należy zaokrąglić w dół, a wartości 5, 6, 7, 8, 9 w górę.

Patrz także: dzielenie i mnożenie wartości atrybutu.

#### Obrażenia

Od ich wielkości zależy jak szybko dana postać pada martwa. Postać w wyniku obrażeń może otrzymać rany poważne lub draśnięcia. Rany poważne (inaczej rany) powstają, gdy liczba obrażeń zrówna się z wartością wytrwałości postaci, a draśnięcia powstaną wtedy, gdy liczba obrażeń będzie mniejsza od wartości wytrwałości postaci. Jeżeli liczba obrażeń zrówna się z wartością punktów życia postaci, to wtedy ta umrze.

#### Odporności

Sprawiają, że jakiś efekt wpływa na postać w mniejszym stopniu lub wcale. Przy posiadaniu niepodatności lub redukcji, zaznaczone jest czego dana odporność dotyczy.

Niepodatność
: Sprawia, że postać jest na coś całkowicie odporna.

Redukcja
: Sprawia, że postać jest w pewnym stopniu na coś odporna. Redukcja przyjmuje wartość liczbową lub procentową. Możliwym jest, że dzięki niej jakiś efekt w ogóle na postać nie będzie wpływał przez to, że redukcja przewyższy siłę efektu.

#### Postać

Jest to nazwa stosowana na dowolną osobę lub istotę w mechanice gry. Gdy mowa o postaci możliwe, że chodzi o: Bohatera, Bohatera Niezależnego (BN) lub jakąś inną istotę posiadającą świadomość i osobowość. Postaciami nie są potwory etc.

#### Postępowe obrażenia

Są to obrażenie, które zwiększają się w pewnych kategoriach czasowych (tury, rundy, dni, itd.) lub kategoriach akcji. Postać może zacząć leczyć lub regenerować te obrażenia dopiero, gdy ich sekwencja dobiegnie końca, albo gdy zostanie zatrzymana.

#### Przerzut

W niektórych sytuacjach postać ma prawo/obowiązek do przerzutu. Przerzut polega na ponownym rzucie kostką, którą się wykonywało poprzedni test.

Przerzut pozytywny
: Gdy na k20 wypadnie 20, to postać będzie mogła rzucić kolejny raz k20 i do poprzedniego wyniku dodać wynik nowego rzutu. Należy powtarzać test, aż wypadnie inny wynik, niż 20. Wynik 1 nie powoduje po przerzucie zasady przerzuty negatywnego.

Przerzut negatywny
: Gdy na k20 wypadnie 1, to postać musi wykonać ponowny rzut, który określi jaką karę będzie miała w teście. Np. wynik 19 to kara -19 do testu. Jeżeli wypadnie na kostce 20, to postać otrzymuje karę -20 i będzie musiała wykonać kolejny rzut, którego wynik powiększy karę. Należy powtarzać te rzuty do czasu uzyskania innego wyniku, niż 20.

#### Rasa i typ

W opisie mechaniki jest to gatunek lub podgatunek istot rozumnych, które wytworzyły cywilizację i mogą stać się postaciami gracza w grze. Jeżeli w ramach jednej rasy występuje wiele odmian różniących się w jakiś zasadniczy sposób istot, to mówimy o "typie".

Rasami możliwymi do odgrywania przez Graczy są: elfowie, jorowie, krasnoludowie, ludzie, orkowie i rahowie.

#### Runda i tura

Runda jest to upływ 6 sekund czasu w świecie gry. Moment w rundzie, od kiedy postać zaczyna swe akcje do momentu kiedy je zakończy nazywa się turą.

#### Stopień trudności

W skrócie ST. Jest to minimalny wynik w teście, jaki postać musi uzyskać, aby osiągnąć sukces. Różnica między działaniem samoistnym, a działaniem przeciwko komuś polega na tym, że działając przeciwko komuś należy wziąć pod uwagę możliwości przeciwnika tzn. uzyskany przez przeciwnika wynik w teście lub wartość jego współczynników.

[Przykłady działań samoistnych]
| ST   | Rodzaj czynności  |
| ---- | ----------------- |
|  0   | Banalna           |
| 10   | Łatwa             |
| 20   | Prosta            |
| 25   | Przeciętna        |
| 30   | Problematyczna    |
| 40   | Trudna            |
| 50   | Bardzo trudna     |
| 60   | Niesamowita       |
| 80   | Przytłaczająca    |
| 100+ | Niemal niemożliwa |

[Przykłady działań względem innych postaci]
| ST  | Rodzaj czynności  |
| --- | ----------------- |
| -25 | Banalna           |
| -15 | Łatwa             |
|  -5 | Prosta            |
|   0 | Przeciętna        |
|  +5 | Problematyczna    |
| +15 | Trudna            |
| +25 | Bardzo trudna     |
| +35 | Niesamowita       |
| +55 | Przytłaczająca    |
| +75 | Niemal niemożliwa |

#### Test

Jest to rzut kostką lub kostkami w celu sprawdzenia efektu działania. Do wyników rzutów zwykle stosuje się modyfikatory (stałe lub chwilowe premie, bądź stałe lub chwilowe kary). Wynik rzutu i modyfikatory należy zsumować, a otrzymany wynik będzie wynikiem testu. Wynik wyższy, bądź równy ST oznacza sukces. Możliwe są jednak testy, które nie będą miały ST, a będą testami spornymi. W takim wypadku należy wykonać dwa przeciwstawne testy, a wygrywa ten o wyższym wyniku. Jeżeli jest remis, to test należy powtórzyć.

#### Umiejętności {#header-terminologia-umiejetnosci}

Rozumne istoty mogą posiadać umiejętności. Umiejętności to kombinacje możliwości intelektualnych i praktycznych, które rozwija się w procesie treningu/nauki. Stopień opanowania danej umiejętności odzwierciedla wartości "poziomu", na którym ma ją postać. Poziomy umiejętności można zwiększać poprzez wydanie odpowiedniej ilości punktów doświadczenia: nowy poziom umiejętności x 100 (jeżeli chce się podwyższyć umiejętność o kilka poziomów w jednej chwili, należy "zakupić" wszystkie poziomy pośrednie). Umiejętności bazują na atrybutach postaci, a ich rozwijanie ma odzwierciedlić lepsze wykorzystanie atrybutu w jakimś konkretnym działaniu (test umiejętności zastępuje test atrybutu).

Stopień umiejętności
: W opisie niektórych zdolności i zasad mechanicznych pojawia się pojęcie "stopnia umiejętności". Stopień umiejętności jest to suma wartości: atrybutu od którego zależy dana umiejętność, poziomu tej umiejętności oraz modyfikatorów do tej umiejętności. Skumulowanie tych trzech wartości nazywa się stopniem umiejętności.

#### Współczynniki

Są to stałe wartości, które do działania nie potrzebują testów. Współczynnikami są: mana, obrona fizyczna, obrona magiczna,  szybkość, udźwig, wytrwałość i życie.

Minimale wartości współczynników
: Powyższe współczynniki dla postaci o niskiej wartości atrybutów będą dawały korzyści takie, jakby postać miała mimo wszystko wyższą ich wartość. Jeżeli więc postać ma niższą wartość jakiegoś atrybutu niż 10, to współczynniki będą działały na postać tak jakby miała minimalnie atrybut o wartości 10. Oznacza to m. in., że postać mająca zręczność o wartości 7 będzie miała szybkość o wartości 5, chociaż  powinna mieć ją o wartości 4, a postać z kondycją o wartości 3 będzie miała 30 punktów życia, chociaż powinna mieć ich tylko 26. Trzeba pamiętać, że na współczynniki działają nie tylko atrybuty, lecz również modyfikatory, a te ostatnie mogą sprawić, że postać będzie miała niższą wartość danego współczynnika, niż przewiduje to wartość atrybutu.

#### Zdolności {#header-terminologia-zdolnosci}

Zdolności określają nadzwyczajne możliwości postaci. Każda postać może mieć z zasady nieskończenie wiele zdolności, ale wszystkie one wymagają pewnego treningu - wydania punktów doświadczenia. Koszt każdej zdolności to 1000 punktów doświadczenia. Postać może otrzymywać również premiowe zdolności. Za każde 5 (pełnych) poziomów umiejętności postać otrzymuje jedną zdolność związaną z umiejętnością (tzn. taką, która wpływa na daną umiejętność, ma w swoich wymaganiach jakiś poziom umiejętności lub w ewentualności bazuje na tym samym atrybucie). Postać, aby zdobyć daną zdolność musi w sposób immanentny spełniać jej wymagania (zostały one opisane przy każdej zdolności osobno).
