### 2.2 Elf (Elfowie, Elfy)

Elfowie to starożytna rasa istot, które zostały powołane przez bogów do opieki nad światem. W języku Staroelfickim elfowie nazywają siebie "Sidhe", co można przetłumaczyć dosłownie jako "kurhany", a znaczeniowo chodzi o lud broniący kurhanów w których to spoczywają bogowie.

Elfowie dzielą się na kilka ras, ale podstawową i zarazem najstarszą rasą są Choile'sidhe'mor. Pozostałe rasy wzięły się z "Zielonych Elfów" poprzez pakty z różnymi bóstwami na przestrzeni ostatnich tysiącleci. Poza zielonymi elfami żyją jeszcze elfowie czarni (drowy, mroczni, dorchadu'sidhe), elfowie czerwoni (krwawi, cierniowi, ardaigh'sidhe) oraz srebrni (mgliści, księżycowi, biali, airgeadaich'sidhe). Blisko z elfami spokrewnieni są daimonesidhe - rasa, która powstała z wymieszania się krwi Maranamitów i Elfów przez stosunki z sukubami i inkubami. Kambiony te są jednak w oczach pozostałych elfów tylko demonami. Poza tym z elfami są spokrewnieni orkowie, lecz ci powstali przez wypaczenie krwi sidhe. Nie mniej jednak orkowie należą do sidhe tak samo jak daimonesidhe.

Poniżej opisano statystyki Zielonego Elfa. Elfowie innych ras należą do istot "wyższego rodzaju" i mają statystyki zielonego elfa zmodyfikowane za pomocą podanych odpowiednich cech. Istotą wyższego rodzaju staje się postać, której zostaną wykupione za doświadczenie początkowe odpowiednie wrodzone zdolności.

<h5>STATYSTYKI ELFÓW</h5>

Doświadczenie początkowe
: 2000 punktów.

Atrybuty
: Elfowie są zwinni, bystrzy i czujni, ale za to niezbyt wytrzymali.

[Atrybuty elfów]
| Ko | Re | Si | Zr | Ch | In | Pe | Wo |
| -- | -- | -- | -- | -- | -- | -- | -- |
| -2 | +3 |  0 | +3 | +1 |  0 | +3 |  0 |

Czarowanie
: Elfy posiadają w sobie naturalną moc używania magii. Dzięki temu mogą korzystać ze swych mocy magicznych i zagłębiać się w arkany tej sztuki. Oznacza to również, że otrzymują one zdolność premiową: Magia we krwi.

Czułe zmysły
: Elfy posiadają bardzo czuły słuch i wzrok. Otrzymują premię +10 do testów spostrzegawczości.

Doskonałość
: Za każdą cechę dodatkową elf otrzymuje tylko połowę premii z doświadczenia, a poza tym może wybrać dla siebie tylko dwie dodatkowe cechy, miast trzech. Elfy są uważane za istoty doskonałe, głównie przez to, że nie spotyka się wśród nich osobników z widocznymi wadami fizycznymi lub psychicznymi, a przez to mniej u nich różnorodności. Ciężko jest powiedzieć dlaczego tak się dzieje, ale takie są fakty.

Nieśmiertelność
: Elfy są nieśmiertelne. Można je zabić w normalny sposób, ale ich ciała od momentu osiągnięcia dorosłości już się nie starzeją, przez co elfy nie mogą umrzeć ze starości. Elf może stracić nieśmiertelności lecząc jakąkolwiek śmiertelną istotę będącą humanoidem. Użycie tego efektu jest cechą magiczną. Elf musi kochać osobę, której oddaje swą nieśmiertelność szczerą miłością, inaczej użycie tego nie zadziała. Skorzystanie z tej cechy to akcja: darmowa. Elf po oddaniu tej mocy umrze po ilości pełni księżyca równej jego woli x 10 plus punkty szczęścia, które posiadał w chwili użycia tej mocy. Obdarowana osoba nie musi kochać w ogóle elfa, aby na niej moc zadziałała. Jeżeli się nie godzi na przyjęcie daru, elf musi wykonać test mocy magicznej albo woli o ST = obronie magicznej, aby moc zadziałała. W chwili użycia podmiotowi odnawia się do 100 punktów życia, a także otrzymuje modyfikator +50 do wytrwałości na 24 godziny.

Odnowa duchowa
: Elfy potrafią w niezwykły sposób odnawiać swój potencjał magiczny. Jeżeli elf medytuje, to odnawia mu się dwa razy więcej punktów many.

Odporność na uroki
: Elfy są odporne na magię, która bezpośrednio wpływa na ich zachowanie i ma na celu zdominowanie. Elfy otrzymują premię +5 do wartości obrony magicznej, gdy jest ona ST rzucenia takiego zaklęcia.

Rytmika
: Elfowie mają wrodzone wyczucie rytmu. Zapewnia im to premię +10 do wszystkich czynności związanych z wyczuciem rytmu i melodyjności (np. gry na instrumentach, aktorstwa, śpiewu i tańca).

Szybkość
: Elfy poruszają się na dłuższych nogach, dlatego są szybsze od przeciętnego człowieka. Elf posiada premię do szybkości +2.

Widzenie w ciemności
: Elfy mają bardzo czuły wzrok, który pozwala im widzieć dwa razy dalej w ciemnościach niż normalnemu człowiekowi. Jeżeli człowiek przy świetle ze świecy widzi co się dzieje wokół niego w odległości 4 metrów, to elf przy tej samej świecy i świetle będzie mógł widzieć co się wokół niego dzieje na odległość 8 metrów.

Znajomość kierunku
: Elfy posiadają dodatkowy zmysł, który nie może działać jeżeli elf znajduje się głębiej jak metr pod powierzchnią ziemi. Zmysł ten zawsze wskazuje elfowi gdzie jest północ, tzn. działa on jak kompas.