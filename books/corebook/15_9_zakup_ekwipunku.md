### Krok 9: Zakup ekwipunku

Ekwipunek lub inaczej osprzęt, to zbiór przedmiotów, które są pomocne Bohaterowi w przygodach. Oczywiście na etapie Tworzenia Bohatera postać nie będzie w stanie zakupić wszystkich interesujących go przedmiotów (chyba że jakimś cudem zyskała dodatkowe fundusze). 

Postać otrzymuje początkowy dobytek o wartości 20 000. Oczywiście w różnych kulturach występują różne waluty, ale początkowy dobytek to rzecz abstrakcyjna. Chodzi w tym miejscu o to, aby postać mogła wnieść do pierwszej przygody to, co udało jej się zdobyć podczas wcześniejszego życia. Przeglądając listę przedmiotów można zauważyć, że każdy z ma pewną statystykę o nazwie "cena". Cena to koszt tej abstrakcyjnej wartości, którą trzeba zapłacić, aby stać się posiadaczem danej rzeczy. 

Postać może również powiększyć wartość swego dobytku poświęcając punkty doświadczenia. Każdy wydany punkt doświadczenia zapewnia postaci majątek o wartości 5. Jeżeli więc postać poświęci 4 000 punktów doświadczenia, to podwoi posiadany przez siebie majątek (4 000 x 5 = 20 000). Nadto poświęcając dostępne punkty szczęścia można uzyskać dodatkową wartość ekwipunku w przeliczeniu 1 punkt szczęścia za 250 wartości albo 1 punkt szczęścia za 125 wartości, gdy jest się człowiekiem (co jest pokłosiem mniejszego kosztu szczęścia dla ludzi). 

Poza tym postać może otrzymać pewne przedmioty, które będą efektem wybrania przez Gracza zdolności lub rozwinięcia umiejętności na odpowiednio wysokim poziomie. 

Wszystkie niewykorzystane punkty wartości należy na koniec tego kroku odpowiednio wymienić na pieniądze dostępne w regionie, gdzie rozpocznie się przygoda Bohatera. 