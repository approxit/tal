### Krok 4: Wybór dodatkowych cech

Wady i zalety są normalną rzeczą. Gracz może wybrać dla swej postaci dodatkowe cechy, które będą modyfikowały jego statystyki lub wymagały odpowiedniego odgrywania. 

Zwykle to nie nasze cnoty, lecz wady są powodem naszych sukcesów. Wady tworzą braki, a nikt nie lubi, gdy mu czegoś brakuje, więc staje się dzięki temu bardziej aktywny. Wybierając dodatkowe cechy postać otrzymuje doświadczenie, które rekompensuje posiadanie danej ułomności (w końcu Bohater musiał przeżyć ileś lat z tą wadą, a przez to było mu ciężej funkcjonować, co przekłada się na dodatkowe doświadczenie) lub otrzymuje możliwość zdobycia dodatkowych punktów szczęścia w czasie sesji, lub jego możliwości w jakiejś innej dziedzinie od tej związanej z wadą stają się większe.

Jeżeli postać otrzyma doświadczenie za wybranie dla siebie cechy, wtedy należy to doświadczenie liczyć jako doświadczenie początkowe. W mechanice zakłada się, że te cechy leżą głęboko w naturze osób, mimo tego, że mogli oni się ich nabawić dopiero w czasie dorosłego życia (jak np. brak kończyny). Najwyraźniej postać była predestynowana do tego, aby taką wadę zdobyć, więc w jej naturę wpisane zostało także to, aby jakoś to zrekompensować. 

Jeżeli nie wskazano inaczej, to każda postać może mieć 3 cechy dodatkowe. Cechy dodatkowe przyznawać należy raczej skonkretyzowanym postaciom, a nie grupom postaci (np. gromadzie chłopów, czy kupców miejskich), gdyż odzwierciedlają one wewnętrzną (i czasem zewnętrzną) strukturę danej jednostki, a nie grupy do której należy. 

Nie trzeba dobierać dla postaci dodatkowych cech, jeżeli się ich nie chce, a poza tym można deklaratoryjnie ustalić, że dla budowy głębi postaci będzie się taką, czy inną cechę odgrywało (tylko odgrywało). Opisane poniżej cechy w pewien sposób zmieniają mechanikę rozgrywki lub wymagają od postaci ciągłego ich ogrywania. Nie oznacza to wcale, że postać nie może być zbudowana na wielu więcej cechach, niż zakłada to ograniczenie trzech cech dodatkowych, ale efektywnie tylko z tych trzech cech postać będzie czerpała korzyści mechaniki. 

Każda niewykorzystana, a możliwa cecha dodatkowa może być zamieniona na poziom umiejętności gry na instrumentach, pracy, wiedzy lub znajomości, pod warunkiem, że postać spełnia warunki zdobywania poziomów w danych umiejętnościach. Wszystkie te umiejętności mają warianty, a co za tym idzie niewykorzystane cechy dodatkowe będą mogły być zamienione tylko na jeden z wariantów danej umiejętności. Poza tym postać może skorzystać tutaj z opcji zamiany wszystkich cech dodatkowych na poziomy tylko jeden umiejętności lub podzielić je na kilka różnych umiejętności. Pierwszy z wariantów jest korzystniejszy, gdyż postać dzięki temu może zaoszczędzić punkty doświadczenia (np. trzy umiejętności na 1 poziomie wymagają poświecenia 300 punktów doświadczenia, a jedna umiejętność na 3 poziomie wymaga poświęcenia 600 punktów doświadczenia), lecz ta druga opcja w pewnych warunkach może postaci gwarantować możliwość wykonywania testów, gdyż niektóre umiejętności wymagają przynajmniej 1 poziomu, aby można było wykonać ich test.  