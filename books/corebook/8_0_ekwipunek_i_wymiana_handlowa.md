## Ekwipunek i wymiana handlowa

Na poniższych stronach zamieszczone zostały informacje dotyczące ekwipunku, jakim posługują się w świecie przygód Bohaterowie, ale też zwykłe postacie. 

Dla przejrzystości przeglądu każda kategoria ekwipunku stanowi oddzielny rozdział, a jej typy stanowią podrozdziały. Dopiero w tych ostatnich opisane zostały przykładowe przedmioty.

Przy niemal wszystkich przedmiotach podana została "wartość" albo "cena". Te dwa pojęcia są używane poniżej zamiennie i wyrażają abstrakcyjną wartość wymiany danego przedmiotu na rynku. Im przedmiot ma wyższą wartość, tym więcej innych dóbr można za niego wymienić. Np. Przedmiot o wartości 10 000 można wymienić na dziesięć przedmiotów o wartości 1 000 w transakcji na której nikt nie traci. Wymiana jednak dobra o wartości 10 000 na dobra o wartości 10 001, to już zysk - i na tym też polega robienie interesów w Sorii.

Wartości te są jednak ogólno-poglądowe i za każdym razem, gdy coś zaburzy rynek (np. pojawienie się dużej ilości złota lub dóbr jakiegoś rodzaju) to również wartości zostaną zaburzone w myśl zasady - im coś jest powszechniejsze, tym mniej warte. 

Wymiana handlowa w Sorii odbywa się zwykle w formie wymiany jakich dóbr materialnych za inne dobra (przy tym monety i złoto uważa się za takie same dobra jak ser, jajka czy strzały do łuku, ale o innej wartości). Rzadko Bohaterowie będą mogli natrafić na kupca, który wymieni dobra, które chcą oni sprzedać na monety, gdyż mniej więcej 5% wszystkich innych od monet dóbr istniejących w Sorii ma pokrycie w monetach. Handel więc w znakomitej większość, to barter.

W zasadzie nic nie stoi na przeszkodzie, aby w ramach jakieś wymiany handlowej wymienić dobra o wartości 1 000 000 za dobra o wartości 1, lecz dla osób, które znają się na wartościach dóbr zwykle wymiana będzie zbliżona do wymiany 1 000 za 1 000. Jednak trafienie w taką relację dóbr jest dość rzadkie, dlatego dopuszczalne są wahania (np. dobra za 1017 wartości wymienia się za dobra 990 wartości itd.). Kupcy, kramarze i inni handlarze jednak będą chcieli maksymalizować swój zysk kosztem pozostałych postaci, więc w ich przypadku rzadko zdarzy się akceptacja wymiany na ich niekorzyść, a poza tym będą na pewno się jeszcze targować w celu wydobycia z majątku postaci dodatkowych wartości. 

Targowanie (perswazja) pozwala uzyskać 10% przy wymianie przez "dodanie" 10% do wartości swoich dóbr lub "odjęcie" 10% od wartości pozyskiwanych dóbr. O ile więc normalnie pewnie zaakceptować można wymianę dóbr o wartości 1 000 za dobra o wartości 1 040, to dzięki udanemu handlowaniu można wymienić dobra o wartości 910 (910 + 10% = 1 001) za 1 040. 

Niestety szybkie wyprzedawanie majątku (np. łupów wojennych) może sprawić, że dobra o wartości 100 000 zostaną wymienione za dobra o wartości 1 000 (1%) lub jeszcze mniejszej. Mało jest więc prawdopodobne, że postacie Graczy szybko zdobędą wielki majątek, a najprawdopodobniej przez większość życia pozostaną z proporcjonalnie dużym majątkiem do tego z jakim rozpoczynali przygody. Szczegóły te jednak leżą w rękach MG czy stworzy dla postaci Graczy platformę do zdobywania fortuny, czy też nie.